<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">儀禮注疏-卷四・鄉飲酒禮第四</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>鄉飲酒禮第四</h1></div><hr/>
<p class="strong" id="p0"><a class="gg-link" href="#p0" onclick="return changeColor(this);"></a>鄉飲酒之禮。主人就先生而謀賓、介。</p>
<span class="zhushi" id="p1"><a class="gg-link" href="#p1" onclick="return changeColor(this);"></a>主人，謂諸侯之鄉大夫也。先生，鄉中致仕者。賓、介，處士賢者。<span class="shu-ming">周禮</span>大司徒之職︰「以鄉三物教萬民而賓興之︰一曰六德，知、仁、聖、義、忠、和；二曰六行，孝、友、睦、婣、任、恤；三曰六藝，禮、樂、射、御、書、數。」<span class="shu-ming">鄉大夫</span>以「正月之吉，受灋于司徒，退而頒之于其鄉吏，使各以教其所治，以考其德行，察其道藝。」及三年大比，「而興賢者、能者。鄉老及鄉大夫帥其吏與其眾寡，以禮禮賓之。厥明，獻賢能之書於王。」是禮乃三年正月而一行也。諸侯之鄉大夫，貢士於其君，蓋如此云。古者年七十而致仕，老於鄉里，大夫名曰父師，士名曰少師，而教學焉，恆知鄉人之賢者。是以大夫就而謀之，賢者為賓，其次為介，又其次為眾賓，而與之飲酒，是亦將獻之，以禮禮賓之也。今郡國十月行此飲酒禮，以<span class="shu-ming">黨正</span>每歲「邦索鬼神而祭祀，則以禮屬民而飲酒于序，以正齒謂」之說，然此篇無正齒位之事焉。凡鄉黨飲酒必於民聚之時，欲其見化，知尚賢尊長也。<span class="shu-ming">孟子</span>曰︰「天下有達尊三，爵也、德也、齒也。」</span>
<span class="jianshu" id="p2"><a class="gg-link" href="#p2" onclick="return changeColor(this);"></a><span class="yinwen">疏</span>「鄉飲」至「賓介」。○釋曰︰自此至「介亦如之」，論鄉大夫與先生謀賓介，並戒告之儀。「主人就先生而謀賓介」者，謂鄉大夫尊敬之，先就庠學人，若先生謀此二人道藝優者為賓，稍劣者為介。○注「主人」至「齒也」。○釋曰︰云「賓、介，處士賢者」者，案<span class="shu-ming">玉藻</span>云大夫素帶，士練帶，居士錦帶，弟子縞帶。鄭玄以居士在士之下、弟子之上，解為道藝處士，非朝廷之士。此處士亦名君子，即<span class="shu-ming">鄉射禮</span>云「征唯所欲，以告於先生君子可也」。鄭亦云︰「君子有大德行不仕者，以其未仕，有德自處，故名處士君子也。」云賢者，義取鄉大夫之興賢能者而言也。云「<span class="shu-ming">周禮</span>」至「書數」，並<span class="shu-ming">大司徒職</span>文。故彼鄭注云︰「物猶事也。興猶舉也。民三事教成，鄉大夫舉其賢者能者，以飲酒之禮賓客之，既則獻其書於王矣。知，明於事；仁，愛人以及物；聖，通而先識；義，能斷時宜；忠，言以中心；和，不剛不柔。善於父母為孝；善於兄弟為友；睦，親於九族；姻，親於外親；任，信於友道；恤，振憂貧者。禮，五禮之義；樂，六樂之歌舞；射，五射之法；御，五御之節；書，六書之品；數，九數之計。」引此天子司徒者，欲兼諸侯司徒，亦使鄉大夫教民以三物，教成亦使鄉大夫行鄉飲酒之禮，尊之為賓客，興舉之也。云「<span class="shu-ming">鄉大夫</span>」已下至「於王」，並<span class="shu-ming">周禮‧地官‧鄉大夫職</span>文。云「正月之吉」，謂周之正月朔日也。云「受法于司徒」者，謂六鄉大夫皆於大司徒處受三物，教民賓舉之法也。云「退而頒之于其鄉吏，使各以教其所治」者，吏即州長、黨正、族師、閭胥之等是也。云「以考其德行，察其道藝」者，德行即六德、六行，道藝正謂民中有道藝者，考察知其優者，擬舉之也。云「及三年大比，而興賢者、能者」，大比謂三年大案比戶口之時而興舉之，賢者即德行者也，能者即道藝者也。云「鄉老」，謂三公二鄉公一人。云「及鄉大夫帥其吏」者，即帥其鄉吏、州長已下。云「與其眾寡」者，即鄉中之人也。云「以禮禮賓之」者，以<span class="shu-ming">鄉飲酒</span>之禮禮而賓舉之也。云「厥明，獻賢能之書於王」者，今日行鄉飲酒之禮，至其明日，獻此賢能之書于王，王再拜而受之，登于天府也。云「是禮乃三年正月而一行也」者，欲見彼是天子鄉大夫法，諸侯鄉大夫無文，以此約之，故云「諸侯之鄉大夫貢士於其君，蓋亦如此云」。但無正文，故云「蓋」以疑之也。云「古者年七十」至「學焉」，案<span class="shu-ming">略說</span>云︰「大夫七十而致仕，老於鄉里，名曰父師，士曰少師，以教鄉人子弟於門塾之基，而教之學焉」是也。云「賢者為賓，其次為介，又其次為眾賓，而與之飲酒。是亦將獻之，以禮禮賓之也」者，謂據此經諸侯鄉大夫貢士之法，亦如天子之鄉大夫貢法，故云「亦」也。若據鄉貢一人，其介與眾賓不貢之矣，但立介與眾賓，輔賓行鄉飲酒之禮，待後年還以貢之耳。案<span class="shu-ming">射義</span>云「古者天子之制，諸侯歲獻貢士」，注引舊說「大國三人，次國二人，小國一人」。大國三鄉，次國二鄉，小國一鄉，所貢之士與鄉同。則鄉送一人至君所，其國有遂，數亦同其鄉，並有公邑、采地，皆有賢能貢之，而貢士與鄉數同。不言遂與公邑、采地所貢者，蓋當鄉送一人至君所，君又總校德之大小，取以貢之，縱取鄉外，仍準鄉數為定。鄉大夫雖行飲酒禮客之于君，其簡訖，仍更行飲酒禮賓之於王。是<span class="shu-ming">易‧觀</span>「盥而不薦」，鄭注云︰「諸侯貢士於天子，鄉大夫貢士於其君，必以禮賓之。」唯主人觀而獻賓，賓盥而酢主人，設薦俎則弟子也。是鄉大夫及諸侯貢士皆行飲酒禮禮賓也。云「今郡國」至「之說然」者，鄭欲解此鄉飲酒貢士法，彼漢時所行飲酒禮者是正齒位，與此不同之意。漢時已罷諸侯之國而為郡，郡有大守，而封王子、母弟者仍為國，故云郡國也。云「十月行此飲酒禮」者，謂行此鄉飲酒禮也。云「以<span class="shu-ming">黨正</span>每歲邦索鬼神而祭祀」者，則<span class="shu-ming">禮記‧郊特牲</span>云︰「蠟者，索也，歲十二月，合聚萬物而索饗之。」周謂之十二月，即夏之十月，農功畢而蠟祭也。云「則以禮屬民而飲酒于序，以正齒位」者，屬，聚也，謂當蠟祭之月，黨正聚民於序學中，以三時務農，將闕於禮，此時農隙，故行正齒位之禮。則<span class="shu-ming">禮記‧鄉飲酒義</span>云︰「六十者坐，五十者立侍。六十者三豆，七十者四豆，八十者五豆，九十者六豆。年長者在上。」是正齒位之法也。云「之說然」者，漢時十月飲酒禮，取此黨正之文，而然與此篇<span class="shu-ming">鄉飲酒禮</span>異也。云「此篇無正齒位焉」者，以其此篇以德行為本而貢之，無黨正正齒位法也。云「凡鄉黨飲酒必於民聚之時」者，此鄉飲酒必於三年大比民聚之時，黨正鄉飲酒亦於大蠟民聚之時也。云皆「欲其見化，知尚賢尊長也」者，尚賢，據此篇鄉飲酒；尊長，據<span class="shu-ming">黨正</span>鄉飲酒也。但黨正飲酒，以鄉大夫臨觀行禮，或鄉大夫居此黨內，則亦名鄉飲酒也。云「<span class="shu-ming">孟子</span>」者，<span class="shu-ming">孟子‧公孫丑</span>篇︰齊王召，孟子不肯朝，後不得已而朝之。宿於大夫景丑之家，景子譏之曰︰禮云「父召，無諾；君召，不俟駕而行」。固將朝矣。聞君命而遂不果，宜與夫禮若不相似然。對曰︰「天下有達尊三，爵也，德也，齒也。朝廷莫如爵，鄉黨莫如齒，輔世長民莫如德。惡有得其一以慢其二哉」是也。引之者，証鄉大夫飲酒是尚德也，黨正飲酒尊長尚齒也。爵則於此無所當，連引之耳。</span>
<p class="strong" id="p3"><a class="gg-link" href="#p3" onclick="return changeColor(this);"></a>主人戒賓，賓拜辱。主人答拜，乃請賓，賓禮辭，許。主人再拜，賓答拜。</p>
<span class="zhushi" id="p4"><a class="gg-link" href="#p4" onclick="return changeColor(this);"></a>戒，警也，告也。拜辱，出拜其自屈辱至己門也。請，告以其所為來之事。不固辭者，素所有志。</span>
<span class="jianshu" id="p5"><a class="gg-link" href="#p5" onclick="return changeColor(this);"></a><span class="yinwen">疏</span>「主人」至「答拜」。○注「戒警」至「有志」。○釋曰︰云「拜辱，出拜其自屈辱至己門也」者，知賓出門者，見<span class="shu-ming">冠禮</span>主人宿賓，賓出門左，<span class="shu-ming">鄉射</span>戒賓亦出門，故知此亦出門。云「所為來之事」者，謂行鄉飲酒之禮也。云「不固辭者，素所有志」者，不如<span class="shu-ming">士相見</span>固辭，此禮辭即許者，以其主人與先生謀時，賓已知欲貢己，又賓以學習德業，擬為賓主情意相許，是以不固辭，為素有志也。案<span class="shu-ming">冠禮</span>主人先拜，賓答拜，此賓先拜，主人答拜者，彼<span class="shu-ming">冠禮</span>主人戒同寮，同寮尊，又使之加冠於子，尊重之，故主人先拜。此則鄉大夫尊矣，賓是鄉人，卑矣。又將貢己，尊敬主人，故賓先拜辱也。是以下注云「去又拜辱者，以送謝之」也。</span>
<p class="strong" id="p6"><a class="gg-link" href="#p6" onclick="return changeColor(this);"></a>主人退，賓拜辱。</p>
<span class="zhushi" id="p7"><a class="gg-link" href="#p7" onclick="return changeColor(this);"></a>退猶去也。去又拜辱者，以送謝之。</span>
<p class="strong" id="p8"><a class="gg-link" href="#p8" onclick="return changeColor(this);"></a>介亦如之。</p>
<span class="zhushi" id="p9"><a class="gg-link" href="#p9" onclick="return changeColor(this);"></a>如戒賓也。</span>
<span class="jianshu" id="p10"><a class="gg-link" href="#p10" onclick="return changeColor(this);"></a><span class="yinwen">疏</span>「介亦如之」。○注「如戒賓也」。○釋曰︰言「如戒賓」者，亦如上主人戒賓已下、賓拜辱已上之事。謀賓介及戒亦言賓介，意不言眾賓，眾賓德劣，但謀介時雖不言眾賓，亦當謀之，故上注兼言其次為眾賓。至於戒速之日必當遣人戒速，使知但略而不言，故下云「賓及眾賓皆從之」是也。<span class="shu-ming">鄉飲酒義</span>云︰「主人親速賓及介，而眾賓自從之。」亦據不得主人戒速而為自從也。</span>
<p class="strong" id="p11"><a class="gg-link" href="#p11" onclick="return changeColor(this);"></a>乃席賓、主人、介。</p>
<span class="zhushi" id="p12"><a class="gg-link" href="#p12" onclick="return changeColor(this);"></a>席，敷席也。夙興往戒，歸而敷席。賓席牖前，南面。主人席阼階上，西面。介席西階上，東面。</span>
<span class="jianshu" id="p13"><a class="gg-link" href="#p13" onclick="return changeColor(this);"></a><span class="yinwen">疏</span>「乃席賓主人介」。○注「席敷」至「東面」。○釋曰︰知夙興往戒歸而敷席，不別日者，下記云︰「鄉，朝服而謀賓、介，皆使能，而不宿戒。」是同日也。鄭知賓、介與主人席位如此者，案<span class="shu-ming">鄉飲酒義</span>云︰「主人者尊賓，故坐賓於西北，而坐介於西南以輔賓。賓者，接人以義者也，故坐於西北。主人者，接人以仁，以德濃者也，故坐於東南。而坐僎於東北，以輔主人也。」又云︰「賓必南面，介必東鄉，介賓主也。」<span class="shu-ming">鄉射</span>云︰「乃席賓，南面，席主人于阼階上，西面。」以此，故知賓主及介其位然也。</span>
<p class="strong" id="p14"><a class="gg-link" href="#p14" onclick="return changeColor(this);"></a>眾賓之席，皆不屬焉。</p>
<span class="zhushi" id="p15"><a class="gg-link" href="#p15" onclick="return changeColor(this);"></a>席眾賓於賓席之西。不屬者，不相續也，皆獨坐，明其德各特。</span>
<span class="jianshu" id="p16"><a class="gg-link" href="#p16" onclick="return changeColor(this);"></a><span class="yinwen">疏</span>「眾賓」至「屬焉」。○注「席眾」至「各特」。○釋曰︰鄭知眾賓席在賓席之西者，見<span class="shu-ming">鄉射</span>云︰「席賓，南面，東上。眾賓之席，繼而西。」此眾賓之席亦當然，但此不屬為異耳。云「皆獨坐，明其德各特」者，<span class="shu-ming">鄉射</span>注云︰「言繼者，甫欲習眾庶，未有所殊別。」此乃特貢於君，故眾賓之席皆不屬焉。明三物已久，其德各特，故不屬續其席。雖不屬，猶統賓為位，同南面也。</span>
<p class="strong" id="p17"><a class="gg-link" href="#p17" onclick="return changeColor(this);"></a>尊兩壺于房戶間，斯禁。有玄酒，在西。設篚于禁南，東肆，加二勺于兩壺。</p>
<span class="zhushi" id="p18"><a class="gg-link" href="#p18" onclick="return changeColor(this);"></a>斯禁，禁切地無足者。玄酒在西，上也。肆，陳也。</span>
<span class="jianshu" id="p19"><a class="gg-link" href="#p19" onclick="return changeColor(this);"></a><span class="yinwen">疏</span>「尊兩」至「兩壺」。○注「斯禁」至「陳也」。○釋曰︰凡設尊之法，但醴尊見其質，皆在房內，故<span class="shu-ming">士冠禮</span>禮子、<span class="shu-ming">婚禮</span>禮婦，醴皆在房隱處。若然，<span class="shu-ming">聘禮</span>禮賓尊於東廂、不在房者，見尊欲與卑者為禮，相變之法。設酒之尊，皆於顯處見其文，是以此及醮子與<span class="shu-ming">鄉射</span>、<span class="shu-ming">特牲</span>、<span class="shu-ming">少牢</span>、<span class="shu-ming">有司徹</span>皆在房戶之間是也。<span class="shu-ming">燕禮</span>、<span class="shu-ming">大射</span>尊，在東楹之西者，君尊專大惠也。云「設篚于禁南，東肆」者，言東肆以頭首為記，從西向東為肆，則大頭在西也。云「斯禁，禁切地無足」者，斯，澌也，澌盡之名，故知切地無足。<span class="shu-ming">昏禮</span>、<span class="shu-ming">冠禮</span>皆云禁者，士禮以禁戒為名，卿大夫士並有禁名，故鄭以大夫士雙言也。是以<span class="shu-ming">玉藻</span>云︰「大夫側尊用棜，士側尊用禁。」注云︰「棜，斯禁也，大夫士禮之異也。」<span class="shu-ming">禮器</span>云「大夫士棜禁」，注云︰「棜，斯禁也。謂之棜者，無足，有似於棜，或因名云耳。大夫用斯禁，士用棜禁。」然則禁是定名，言棜者是其義稱。故<span class="shu-ming">禮器</span>大夫士棜名為棜禁。案<span class="shu-ming">特牲禮</span>云「實獸於棜」，注云︰「棜之制，如今大木輿矣。」則棜是轝，非承尊之物，以禁與斯禁，無足似轝，故世人名為棜。若然，周公制禮，<span class="shu-ming">少牢</span>名為棜，則以周公為世人，或有本無「世人」字者，是以<span class="shu-ming">少牢</span>不名斯禁，謂之為棜，取不為酒戒。<span class="shu-ming">特牲</span>云「壺禁在東序」，記云「壺棜禁饌于東序」，注云︰「禁言棜者，祭尚厭飫，得與大夫同器，不為神戒也。」其實不用云棜禁，不敢與大夫同名斯禁。作記解注，故云士用棜禁，明與<span class="shu-ming">少牢</span>棜同也。若然，士之棜禁，大夫之斯禁，名雖異，其形同，是以<span class="shu-ming">禮器</span>同名棜禁也。其餘<span class="shu-ming">士冠</span>、<span class="shu-ming">昏禮</span>禮賓用醴，不飲，故無禁，不為酒戒。若天子諸侯承尊之物謂之豐，上有舟，是尊與卑異號也。</span>
<p class="strong" id="p20"><a class="gg-link" href="#p20" onclick="return changeColor(this);"></a>設洗于阼階東南，南北以堂深，東西當東榮。水在洗東，篚在洗西，南肆。</p>
<span class="zhushi" id="p21"><a class="gg-link" href="#p21" onclick="return changeColor(this);"></a>榮，屋翼。</span>
<span class="zhushi" id="p22"><a class="gg-link" href="#p22" onclick="return changeColor(this);"></a>疏　「設洗」至「南肆」。○注「榮屋翼」。○釋曰︰云「南北以堂深」者，堂深，謂從堂廉北至房室之壁堂下，洗北去堂遠近深淺取於堂上深淺。假令堂深二丈，洗亦去堂二丈，以此為度。云「榮，屋翼」者，榮在屋棟兩頭，與屋為翼，若鳥之有翼，故<span class="shu-ming">斯干</span>詩美宣王之室云︰「如鳥斯革，如翬斯飛。」與屋為榮，故云榮也。</span>
<p class="strong" id="p23"><a class="gg-link" href="#p23" onclick="return changeColor(this);"></a>羹定。</p>
<span class="zhushi" id="p24"><a class="gg-link" href="#p24" onclick="return changeColor(this);"></a>肉謂之羹。定猶孰也。</span>
<span class="jianshu" id="p25"><a class="gg-link" href="#p25" onclick="return changeColor(this);"></a><span class="yinwen">疏</span>「羹定」。○注「肉謂」至「孰也」。○釋曰︰云「肉謂之羹」者，<span class="shu-ming">爾雅</span>文。言肉，正謂其狗。孰云定者，孰即定止然，故以定言之。言此者，以與速賓時節為限，不敢煩勞賓，故限之也。</span>
<p class="strong" id="p26"><a class="gg-link" href="#p26" onclick="return changeColor(this);"></a>主人速賓，賓拜辱，主人答拜，還，賓拜辱。</p>
<span class="zhushi" id="p27"><a class="gg-link" href="#p27" onclick="return changeColor(this);"></a>速，召也。還猶退。</span>
<span class="jianshu" id="p28"><a class="gg-link" href="#p28" onclick="return changeColor(this);"></a><span class="yinwen">疏</span>「主人」至「拜辱」。○釋曰︰自此至「皆從之」，論主人往賓門召之使來之事。案<span class="shu-ming">鄉射</span>云︰「主人朝服，乃速賓。賓朝服出迎，再拜。」彼云乃速賓，此不云主人乃者，彼戒速別服，故云乃以間之。此戒速，雖與彼同，但此戒速同服，故不云乃。云「主答拜，還，賓拜辱」，案<span class="shu-ming">聘禮</span>云賓入境，至近郊，使下大夫至賓館，下大夫遂以賓入賓送，不拜。又<span class="shu-ming">公食大夫禮</span>使大夫戒賓，「大夫還，賓不拜送，遂從之」，鄭注云︰「不拜送者，為從之不終事。」皆不拜送。此獨拜送者，亦是鄉大夫尊，賓卑，又擬貢，故特拜辱而送之，異於餘者。</span>
<p class="strong" id="p29"><a class="gg-link" href="#p29" onclick="return changeColor(this);"></a>介亦如之。</p>
<span class="zhushi" id="p30"><a class="gg-link" href="#p30" onclick="return changeColor(this);"></a>如速賓也。</span>
<p class="strong" id="p31"><a class="gg-link" href="#p31" onclick="return changeColor(this);"></a>賓及眾賓皆從之。</p>
<span class="zhushi" id="p32"><a class="gg-link" href="#p32" onclick="return changeColor(this);"></a>從猶隨也。言及眾賓，介亦在其中矣。</span>
<span class="jianshu" id="p33"><a class="gg-link" href="#p33" onclick="return changeColor(this);"></a><span class="yinwen">疏</span>「賓及」至「從之」。○注「從猶」至「中矣」。○釋曰︰鄭云「言及眾賓，介亦在其中矣」者，上文戒及速皆言賓與介，不言眾賓，及從主人來，即言賓及眾賓，眾賓不戒不速，尚從主人，則介在從主人可知也。</span>
<p class="strong" id="p34"><a class="gg-link" href="#p34" onclick="return changeColor(this);"></a>主人一相迎于門外，再拜賓，賓答拜，拜介，介答拜。</p>
<span class="zhushi" id="p35"><a class="gg-link" href="#p35" onclick="return changeColor(this);"></a>相，主人之吏，擯贊傳命者。</span>
<span class="jianshu" id="p36"><a class="gg-link" href="#p36" onclick="return changeColor(this);"></a><span class="yinwen">疏</span>「主人」至「答拜」。○注「相主」至「命者」。○釋曰︰自此至「答再拜」，論主人迎賓入，升堂並拜至之事。云「主人一相迎于門外」者，謂主人於群吏中立一相，使傳賓主之命。主人乃自出迎賓於大門外，必非一相迎賓者，案<span class="shu-ming">鄉飲酒義</span>云「主人拜迎賓于庠門之外」，明主人自迎。若然，主人輒言一相者，欲見使一相傳命，乃迎，故云「相主人之吏，擯贊傳命者」也。若然，<span class="shu-ming">士相見</span>注「異日則拜迎，同日不拜迎」者，彼以摯相見法，此自以賓舉賢能，故與彼異也。</span>
<p class="strong" id="p37"><a class="gg-link" href="#p37" onclick="return changeColor(this);"></a>揖眾賓。</p>
<span class="zhushi" id="p38"><a class="gg-link" href="#p38" onclick="return changeColor(this);"></a>差益卑也，拜介、揖眾賓，皆西南面。</span>
<span class="jianshu" id="p39"><a class="gg-link" href="#p39" onclick="return changeColor(this);"></a><span class="yinwen">疏</span>「揖眾賓」。○注「差益」至「南面」。○釋曰︰云「差益卑」者，以上文主人迎賓而拜介，是介差卑於賓。今於眾賓不拜，直揖之而已，故云差益卑也。知拜介揖眾賓皆西南面者，以其賓、介、眾賓立位在門外，位以北為上，主人與賓正東西相當，則介與眾賓差在南東面明。知主人正西面拜賓，則側身向西南拜介、揖眾賓矣。</span>
<p class="strong" id="p40"><a class="gg-link" href="#p40" onclick="return changeColor(this);"></a>主人揖，先入。</p>
<span class="zhushi" id="p41"><a class="gg-link" href="#p41" onclick="return changeColor(this);"></a>揖，揖賓也。先入門而西面。</span>
<span class="jianshu" id="p42"><a class="gg-link" href="#p42" onclick="return changeColor(this);"></a><span class="yinwen">疏</span>「主人揖先入」。○注「揖揖」至「西面」。○釋曰︰此鄉大夫行鄉飲酒在庠學，唯有一門，即向階，門內既有三揖，故主人導賓，揖而先入門，至內霤西向待賓也。</span>
<p class="strong" id="p43"><a class="gg-link" href="#p43" onclick="return changeColor(this);"></a>賓厭介，入門左。介厭眾賓，入，眾賓皆入門左，北上。</p>
<span class="zhushi" id="p44"><a class="gg-link" href="#p44" onclick="return changeColor(this);"></a>皆入門西，東面，賓之屬相厭，變於主人也。推手曰揖，引手曰厭，今文皆作揖。又曰眾賓皆入左，無門。</span>
<span class="jianshu" id="p45"><a class="gg-link" href="#p45" onclick="return changeColor(this);"></a><span class="yinwen">疏</span>「賓厭」至「北上」。○注「皆入」至「無門」。○釋曰︰主人入後，賓乃厭介，介厭眾賓，相隨入門，皆東面北上定位。賓既北上，主人西面相向，揖訖乃相背，各向堂涂，介與眾賓亦隨賓至西階下也。云「賓之屬，相厭變於主人也」者，以賓與介、眾賓等自用引手而入，故不揖，是變於主人也。云「推手揖，引手曰厭」者，厭字或作撎字者，古字義亦通也。云「推手揖」者，案<span class="shu-ming">周禮‧司儀</span>云︰「士揖庶姓，時揖異姓，天揖同姓。」鄭以推手小下之為士揖，平推手為時揖，推手小舉之為天揖，皆以推手為揖。又案僖二年<span class="shu-ming">公羊傳</span>︰「荀息進曰︰虞、郭見與？獻公揖而進之。」何休云︰「以手通指曰揖。」與此別者，推手解其厭狀，通指道其揖意也。鄭則解揖體，何氏釋其揖意，相兼乃足也。云「引手曰厭」者，以手向身引之。云「今文皆作揖」者，鄭不從也。云「又曰眾賓皆入門左，無門」，亦不從也。</span>
<p class="strong" id="p46"><a class="gg-link" href="#p46" onclick="return changeColor(this);"></a>主人與賓三揖，至於階，三讓。主人升，賓升。主人阼階上當楣北面再拜。賓西階上當楣北面答拜。</p>
<span class="zhushi" id="p47"><a class="gg-link" href="#p47" onclick="return changeColor(this);"></a>三揖者，將進揖，當陳揖，當碑揖。楣，前梁也。復拜，拜賓至此堂，尊之。</span>
<span class="jianshu" id="p48"><a class="gg-link" href="#p48" onclick="return changeColor(this);"></a><span class="yinwen">疏</span>「主人」至「答拜」。○注「三揖」至「尊之」。○釋曰︰云「三讓，主人升」者，主人先升，賓後升，故<span class="shu-ming">鄉射</span>云「主人升一等，賓升」是也。云「三揖者，將進揖，當陳揖，當碑揖」者，<span class="shu-ming">爾雅</span>「陳，堂涂也」。云「楣，前梁也」者，對後梁為室戶上。云「復拜，賓至此堂，尊之」者，案<span class="shu-ming">公食禮</span>云︰「公升二等，賓升。」公當楣北鄉，至再拜。<span class="shu-ming">燕禮</span>、<span class="shu-ming">大射</span>皆云主人升自西階，賓右至，再拜。<span class="shu-ming">鄉飲酒義</span>亦云「拜至拜洗」，皆不云至者，略之。是知此升堂拜亦是拜至。可知凡拜至者，皆是尊之也。</span>
<p class="strong" id="p49"><a class="gg-link" href="#p49" onclick="return changeColor(this);"></a>主人坐取爵于篚，降洗。</p>
<span class="zhushi" id="p50"><a class="gg-link" href="#p50" onclick="return changeColor(this);"></a>將獻賓也。</span>
<span class="jianshu" id="p51"><a class="gg-link" href="#p51" onclick="return changeColor(this);"></a><span class="yinwen">疏</span>「主人」至「降洗」。○注「將獻賓也」。○釋曰︰自此至「主人阼階上答拜」，論主人盥洗獻賓之節也。云「主人坐取爵于篚」者，篚在堂上尊南，故取之乃降也。</span>
<p class="strong" id="p52"><a class="gg-link" href="#p52" onclick="return changeColor(this);"></a>賓降。</p>
<span class="zhushi" id="p53"><a class="gg-link" href="#p53" onclick="return changeColor(this);"></a>從主人也。</span>
<p class="strong" id="p54"><a class="gg-link" href="#p54" onclick="return changeColor(this);"></a>主人坐奠爵于階前，辭。</p>
<span class="zhushi" id="p55"><a class="gg-link" href="#p55" onclick="return changeColor(this);"></a>重以己事煩賓也。事同曰讓，事異曰辭。</span>
<span class="jianshu" id="p56"><a class="gg-link" href="#p56" onclick="return changeColor(this);"></a><span class="yinwen">疏</span>注「重以」至「曰辭」。○釋曰︰主人獻賓，乃是主人事，故云「重以己事煩賓也」。云「事同曰讓，事異曰辭」者，事同，謂若上文主人與賓俱升階，而云三讓是也；事異，若此文主人有事，賓無事，是事異則曰辭。此對文為義，若散文則通。是以<span class="shu-ming">周禮‧司儀</span>云︰「主君郊勞，交擯，三辭，車逆，拜辱，三揖，三辭，拜受。」注云︰「三辭，重者先辭，辭其以禮來於外，後辭，辭升堂。」事同而云辭，是其通也。</span>
<p class="strong" id="p57"><a class="gg-link" href="#p57" onclick="return changeColor(this);"></a>賓對。</p>
<span class="zhushi" id="p58"><a class="gg-link" href="#p58" onclick="return changeColor(this);"></a>對，答也。賓主之辭未聞。</span>
<span class="jianshu" id="p59"><a class="gg-link" href="#p59" onclick="return changeColor(this);"></a><span class="yinwen">疏</span>注「賓主之辭未聞」。○釋曰︰其辭未聞者，謂若<span class="shu-ming">冠禮</span>醮辭之等，雖行事，辭不見，於後以次見辭。此則無見辭之事，故云「未聞」也。</span>
<p class="strong" id="p60"><a class="gg-link" href="#p60" onclick="return changeColor(this);"></a>主人坐取爵，興，適洗，南面坐，奠爵于篚下，盥洗。</p>
<span class="zhushi" id="p61"><a class="gg-link" href="#p61" onclick="return changeColor(this);"></a>已盥乃洗爵，致潔敬也。今文無奠。</span>
<span class="jianshu" id="p62"><a class="gg-link" href="#p62" onclick="return changeColor(this);"></a><span class="yinwen">疏</span>「主人」至「盥洗」。○注「已盥」至「無奠」。○釋曰︰案<span class="shu-ming">鄉飲酒義</span>云︰「主人盥洗揚觶，所以致潔也。拜至，拜洗，拜受，拜送，所以致敬也。」此經先言盥、後言洗，則盥手乃洗爵者，所以致潔，鄭取<span class="shu-ming">鄉飲酒義</span>為言也。若然盥手、洗爵，止是致潔，拜受之等乃是致敬，並言敬者，鄭注兼拜至、拜受而言耳。</span>
<p class="strong" id="p63"><a class="gg-link" href="#p63" onclick="return changeColor(this);"></a>賓進，東北面，辭洗。</p>
<span class="zhushi" id="p64"><a class="gg-link" href="#p64" onclick="return changeColor(this);"></a>必進東行，示情。</span>
<span class="jianshu" id="p65"><a class="gg-link" href="#p65" onclick="return changeColor(this);"></a><span class="yinwen">疏</span>「賓進東北面辭洗」。○釋曰︰案下經云︰「賓復位，當西序，東面。」注云︰「言復位者，明始降時，位在此者。」案<span class="shu-ming">鄉射</span>「賓進東北面，辭洗」，彼注云︰「必進者，方辭洗，宜違其位也。言東北面，則位南於洗矣。」是其賓初降立，至於序南東鄉，至於主人洗爵乃東行，故此得北面辭洗也。云「示情」者，實進前就主人示謙，下主人之情也。</span>
<p class="strong" id="p66"><a class="gg-link" href="#p66" onclick="return changeColor(this);"></a>主人坐奠爵于篚，興對。賓復位，當西序，東面。</p>
<span class="zhushi" id="p67"><a class="gg-link" href="#p67" onclick="return changeColor(this);"></a>言復位者，明始降時位在此。</span>
<span class="jianshu" id="p68"><a class="gg-link" href="#p68" onclick="return changeColor(this);"></a><span class="yinwen">疏</span>「主人」至「東面」。○注「言復」至「在此」。○釋曰︰上經奠爵于階前者，主人未洗，見賓降即奠爵，故在階前奠爵。此即至洗，將洗爵，見賓辭，故奠爵於篚興對，故不同也。云「言復位者，明始降時位在此」者，上始降時，直云賓降，不言處所，於此見之，是舉下以明上之義也。</span>
<p class="strong" id="p69"><a class="gg-link" href="#p69" onclick="return changeColor(this);"></a>主人坐取爵，沃洗者西北面。</p>
<span class="zhushi" id="p70"><a class="gg-link" href="#p70" onclick="return changeColor(this);"></a>沃洗者，主人之群吏。</span>
<span class="jianshu" id="p71"><a class="gg-link" href="#p71" onclick="return changeColor(this);"></a><span class="yinwen">疏</span>「主人」至「北面」。○注「沃洗」至「群吏」。○釋曰︰知「主人群吏」者，下記云︰「主人之贊者，西面北上，不與。」注云︰「贊，佐也。謂主人之屬，佐助主人之禮事，徹●，沃盥，設薦俎。」是也。</span>
<p class="strong" id="p72"><a class="gg-link" href="#p72" onclick="return changeColor(this);"></a>卒洗，主人壹揖、壹讓，升。</p>
<span class="zhushi" id="p73"><a class="gg-link" href="#p73" onclick="return changeColor(this);"></a>俱升。古文一作壹。</span>
<span class="jianshu" id="p74"><a class="gg-link" href="#p74" onclick="return changeColor(this);"></a><span class="yinwen">疏</span>「卒洗」至「讓升」。○注「俱升」。○釋曰︰知「俱升」者，<span class="shu-ming">鄉射</span>云︰「主人卒洗，一揖一讓，以賓升。」明俱升可知。若然，上文主人先升，賓乃升者，以初至之時，賓客之道進宜難，故主人升導之，至此以辭讓訖，故略威儀而俱升也。</span>
<p class="strong" id="p75"><a class="gg-link" href="#p75" onclick="return changeColor(this);"></a>賓拜洗。主人坐奠爵，遂拜，降盥。</p>
<p class="strong" id="p76"><a class="gg-link" href="#p76" onclick="return changeColor(this);"></a>復盥，為手坋汙。</p>
<span class="jianshu" id="p77"><a class="gg-link" href="#p77" onclick="return changeColor(this);"></a><span class="yinwen">疏</span>「賓拜」至「降盥」。○注「復盥為手坋汙」。○釋曰︰言「奠爵，遂拜」者，因事曰遂，是以<span class="shu-ming">燕禮</span>云︰賓受酬，「坐祭酒，遂奠于薦東」，注云︰「遂者，因坐而奠，不北面。」是其類也。凡賓主行事，相報皆言答，此不言答，省文也。</span>
<p class="strong" id="p78"><a class="gg-link" href="#p78" onclick="return changeColor(this);"></a>賓降，主人辭，賓對，復位，當西序。卒盥，揖讓升。賓西階上疑立。</p>
<span class="zhushi" id="p79"><a class="gg-link" href="#p79" onclick="return changeColor(this);"></a>疑，讀為仡然從於趙盾之仡。疑，正立自定之貌。</span>
<span class="jianshu" id="p80"><a class="gg-link" href="#p80" onclick="return changeColor(this);"></a><span class="yinwen">疏</span>「賓降」至「疑立」。○注「疑讀」至「之貌」。○釋曰︰言「揖讓」升，不言一揖一讓，從上可知。云「疑，讀為疑然從於趙盾之疑。疑，正立自定之貌」者，案宣公六年<span class="shu-ming">公羊傳</span>云︰晉靈公欲殺趙盾，「於是伏甲于宮中，召趙盾而食之。趙盾之車右祁彌明者，國之力士也，仡然從乎趙盾而入，放乎堂下而立」。何休云︰「仡然，壯勇貌。」鄭氏以「仡然從乎趙盾而入，放乎堂下而立」，不取何休注義，以<span class="shu-ming">鄉射</span>注云「疑，止也，有矜莊之色」，自定其義，不殊字義，與何少異也。</span>
<p class="strong" id="p81"><a class="gg-link" href="#p81" onclick="return changeColor(this);"></a>主人坐取爵，實之賓之席前，西北面獻賓。</p>
<span class="zhushi" id="p82"><a class="gg-link" href="#p82" onclick="return changeColor(this);"></a>獻，進也，進酒於賓。</span>
<span class="jianshu" id="p83"><a class="gg-link" href="#p83" onclick="return changeColor(this);"></a><span class="yinwen">疏</span>「主人」至「獻賓」。○注「獻進」至「於賓」。○釋曰︰云「西北面」者，賓在西階，北面，將就席受，故西北面向其席故也。賓西階上拜，主人少退。少退，少辟。</span>
<p class="strong" id="p84"><a class="gg-link" href="#p84" onclick="return changeColor(this);"></a>賓進受爵，以復位。主人阼階上拜送爵，賓少退。</p>
<span class="zhushi" id="p85"><a class="gg-link" href="#p85" onclick="return changeColor(this);"></a>復位，復西階上位。</span>
<span class="jianshu" id="p86"><a class="gg-link" href="#p86" onclick="return changeColor(this);"></a><span class="yinwen">疏</span>「賓進」至「少退」。○釋曰︰云「賓進」者，以賓西階上疑立，今見主人西北面獻於己席前，故賓進，將於席前受之故也。案<span class="shu-ming">鄉射</span>云「賓進，受爵於席前，復位」，此不言席前，文不具也。</span>
<p class="strong" id="p87"><a class="gg-link" href="#p87" onclick="return changeColor(this);"></a>薦脯醢。</p>
<span class="zhushi" id="p88"><a class="gg-link" href="#p88" onclick="return changeColor(this);"></a>薦，進也。進之者，主人有司。</span>
<span class="jianshu" id="p89"><a class="gg-link" href="#p89" onclick="return changeColor(this);"></a><span class="yinwen">疏</span>「薦脯醢」。○注「薦進」至「有司」。○釋曰︰知非主人自薦者，案<span class="shu-ming">昏禮</span>禮賓「贊者薦脯醢」，<span class="shu-ming">周禮‧膳宰</span>「薦脯醢」，皆非主人，故知此亦非主人，是有司也。</span>
<p class="strong" id="p90"><a class="gg-link" href="#p90" onclick="return changeColor(this);"></a>賓升席，自西方。</p>
<span class="zhushi" id="p91"><a class="gg-link" href="#p91" onclick="return changeColor(this);"></a>升由下也，升必中席。</span>
<span class="jianshu" id="p92"><a class="gg-link" href="#p92" onclick="return changeColor(this);"></a><span class="yinwen">疏</span>「賓升席自西方」。○注「升由」至「中席」。○釋曰︰案<span class="shu-ming">曲禮</span>云︰「席南鄉、北鄉，以西方為上。」今升席自西方，云「升由下」者，以賓統於主人，以東方為上，故以西方為升由下也。</span>
<p class="strong" id="p93"><a class="gg-link" href="#p93" onclick="return changeColor(this);"></a>乃設折俎。</p>
<span class="zhushi" id="p94"><a class="gg-link" href="#p94" onclick="return changeColor(this);"></a>牲體枝解節折在俎。</span>
<span class="jianshu" id="p95"><a class="gg-link" href="#p95" onclick="return changeColor(this);"></a><span class="yinwen">疏</span>「乃設折俎」。○注「牲體」至「在俎」。○釋曰︰凡解牲體之法，有全蒸其豚，解為二十一體。體解，即此折俎是也。是以下有賓俎脊、脅、肩，介俎脊、脅、肫、胳，是體解也。</span>
<p class="strong" id="p96"><a class="gg-link" href="#p96" onclick="return changeColor(this);"></a>主人阼階東疑立。賓坐，左執爵，祭脯醢。</p>
<span class="zhushi" id="p97"><a class="gg-link" href="#p97" onclick="return changeColor(this);"></a>坐，坐於席。祭脯醢者以右手。</span>
<span class="jianshu" id="p98"><a class="gg-link" href="#p98" onclick="return changeColor(this);"></a><span class="yinwen">疏</span>「主人」至「脯醢」。○注「坐坐」至「右手」。○釋曰︰知賓坐坐於席上者，上文賓升席，下文降席，故知此坐在席可知。云「祭脯醢者以右手」者，此經左執爵，明祭用右手，是以<span class="shu-ming">鄉射</span>亦云「右祭脯醢」。</span>
<p class="strong" id="p99"><a class="gg-link" href="#p99" onclick="return changeColor(this);"></a>奠爵于薦西，興，右手取肺，卻左手執本，坐，弗繚，右絕末以祭，尚左手，嚌之。興，加于俎。</p>
<span class="zhushi" id="p100"><a class="gg-link" href="#p100" onclick="return changeColor(this);"></a>興，起也。肺離之。本，端濃大者。繚猶紾也。大夫以上，威儀多。紾絕之，尚左手者，明垂紾之，乃絕其末。嚌，嘗也。</span>
<span class="jianshu" id="p101"><a class="gg-link" href="#p101" onclick="return changeColor(this);"></a><span class="yinwen">疏</span>「奠爵」至「于俎」。○注「興起」至「嘗也」。○釋曰︰奠爵於薦右者，為取肺奠之將舉，故奠於右。<span class="shu-ming">禮記‧少儀</span>云「取俎進俎，不坐」，是以取時奠爵興，至加于俎又興也。云「肺離之。本，端濃大」者，此是舉肺刲者，於下記文。本謂根本，肺之大端，故云濃大。云「繚，猶紾也」者，弗繚即弗紾，一也。云「大夫以上，威儀多」者，此<span class="shu-ming">鄉飲酒</span>大夫禮，故云繚祭，<span class="shu-ming">鄉射</span>士禮，云絕祭。但云繚必兼絕，言絕不得兼繚，是以此經云繚兼言絕也。言大夫以上，則天子諸侯亦繚絕兼有，但禮篇亡，無以可知也。案<span class="shu-ming">周禮‧大祝</span>云︰辨九祭，「七曰絕祭，八曰繚祭」，注云︰「本同，禮多者繚之，禮略者絕則祭之。」亦據此與<span class="shu-ming">鄉射</span>而言也。大夫已上為繚祭，<span class="shu-ming">燕禮</span>、<span class="shu-ming">大射</span>雖諸侯禮，以賓皆大夫為之，臣在君前，故不為繚祭，皆為絕祭也。云「嚌，嘗也」者，嚌至齒則嘗之也。</span>
<p class="strong" id="p102"><a class="gg-link" href="#p102" onclick="return changeColor(this);"></a>坐挩手，遂祭酒。</p>
<span class="zhushi" id="p103"><a class="gg-link" href="#p103" onclick="return changeColor(this);"></a>挩，拭也。古文挩作說。</span>
<span class="jianshu" id="p104"><a class="gg-link" href="#p104" onclick="return changeColor(this);"></a><span class="yinwen">疏</span>「坐挩手遂祭酒」。○注「挩拭」至「作說」。○釋曰︰案<span class="shu-ming">內則</span>事佩之中有挩，則賓客自有挩巾以拭手也。坐挩手，因事曰遂，因坐祭酒，故云遂也。案<span class="shu-ming">鄉射</span>「坐挩手，執爵遂祭」，此不言執爵，省文也。</span>
<p class="strong" id="p105"><a class="gg-link" href="#p105" onclick="return changeColor(this);"></a>興，席末坐啐酒。</p>
<span class="zhushi" id="p106"><a class="gg-link" href="#p106" onclick="return changeColor(this);"></a>啐亦嘗也。</span>
<span class="jianshu" id="p107"><a class="gg-link" href="#p107" onclick="return changeColor(this);"></a><span class="yinwen">疏</span>「興席末坐啐酒」。○注「啐亦嘗也」。○釋曰︰言「席末」，謂於席之尾，故云末。<span class="shu-ming">鄉飲酒義</span>云︰「祭薦、祭酒，敬禮也。嚌肺，嘗禮也。啐酒，成禮也。於席末，言是席之正，非專為飲食也。此所以貴禮而賤財也。」注云︰「祭薦、祭酒、嚌肺於席中，唯啐酒於席末。」是也。啐酒於席末者，酒是財，賤財之義也。云「啐亦嘗」者，亦前肺云嚌，是至齒為嘗。此酒云啐，謂入口為嘗，雖至齒，入口不同，皆是嘗也。又肺於前用之不得言成禮，酒後乃用，故云成禮，異於肺也。</span>
<p class="strong" id="p108"><a class="gg-link" href="#p108" onclick="return changeColor(this);"></a>降席，坐奠爵，拜，告旨，執爵，興。主人阼階上答拜。</p>
<span class="zhushi" id="p109"><a class="gg-link" href="#p109" onclick="return changeColor(this);"></a>降席，席西也。旨，美也。</span>
<span class="jianshu" id="p110"><a class="gg-link" href="#p110" onclick="return changeColor(this);"></a><span class="yinwen">疏</span>「降席」至「答拜」。○注「降席」至「美也」。○釋曰︰賓拜告旨，主人拜崇酒，其節同，義即異矣。賓言旨，甘主人之位，啐則拜之。主人云崇者，崇，充也，謝賓以酒惡相充實，飲訖，乃崇酒。先後亦同也。</span>
<p class="strong" id="p111"><a class="gg-link" href="#p111" onclick="return changeColor(this);"></a>賓西階上北面坐，卒爵，興，坐奠爵，遂拜，執爵，興。主人阼階上答拜。</p>
<span class="zhushi" id="p112"><a class="gg-link" href="#p112" onclick="return changeColor(this);"></a>卒，盡也。於此盡酒者，明此席非專為飲食起。</span>
<span class="jianshu" id="p113"><a class="gg-link" href="#p113" onclick="return changeColor(this);"></a><span class="yinwen">疏</span>「賓西」至「答拜」。○注「卒盡」至「食起」。○釋曰︰言「遂拜」者，亦因奠爵不起，因拜也。云「於此盡酒者，明此席非專為飲食起」者，但此席為賓賢能起，故謂在席盡爵，於此西階上卒之也。云「不專為飲食」者，啐酒於席末，兼為飲食之事，故以不專言之也。</span>
<p class="strong" id="p114"><a class="gg-link" href="#p114" onclick="return changeColor(this);"></a>賓降洗，</p>
<span class="zhushi" id="p115"><a class="gg-link" href="#p115" onclick="return changeColor(this);"></a>將酢主人。</span>
<span class="jianshu" id="p116"><a class="gg-link" href="#p116" onclick="return changeColor(this);"></a><span class="yinwen">疏</span>「賓降洗」。○注「將酢主人」。○釋曰︰自此已下至「西階上答拜」，論賓酢主人之事。云「將酢主人」者，案<span class="shu-ming">爾雅</span>云︰「酢，報也。」前得主人之獻，今將酌以報之，故降洗而致●敬，故云將酢主人也。</span>
<p class="strong" id="p117"><a class="gg-link" href="#p117" onclick="return changeColor(this);"></a>主人降。</p>
<span class="zhushi" id="p118"><a class="gg-link" href="#p118" onclick="return changeColor(this);"></a>亦從賓也。降，降立阼階東，西面。</span>
<span class="jianshu" id="p119"><a class="gg-link" href="#p119" onclick="return changeColor(this);"></a><span class="yinwen">疏</span>「主人降」。○注「降立」至「西面」。○釋曰︰知面位如此者，案下云「主人復阼階東，西面」，故知此當於阼階東西面也。</span>
<p class="strong" id="p120"><a class="gg-link" href="#p120" onclick="return changeColor(this);"></a>賓坐奠爵，興辭。</p>
<span class="zhushi" id="p121"><a class="gg-link" href="#p121" onclick="return changeColor(this);"></a>西階前也。</span>
<span class="jianshu" id="p122"><a class="gg-link" href="#p122" onclick="return changeColor(this);"></a><span class="yinwen">疏</span>「賓坐奠爵興辭」。○注「西階前也」。○釋曰︰鄭知「西階前」者，<span class="shu-ming">鄉射</span>云︰「賓西階前東面坐奠爵，興，辭降。」此亦然，故也。</span>
<p class="strong" id="p123"><a class="gg-link" href="#p123" onclick="return changeColor(this);"></a>主人對，賓坐取爵，適洗南，北面。主人阼階東，南面辭洗。賓坐奠爵于篚，興對。主人復阼階東，西面。賓東北面盥，坐取爵，卒洗，揖讓如初，升。主人拜洗，賓答拜，興，降盥，如主人禮。賓實爵主人之席前，東南面酢主人。主人阼階上拜，賓少退。主人進受爵，復位，賓西階上拜送爵，薦脯醢。主人升席自北方，設折俎，祭如賓禮。</p>
<span class="zhushi" id="p124"><a class="gg-link" href="#p124" onclick="return changeColor(this);"></a>祭者，祭薦俎及酒，亦嚌啐。</span>
<span class="jianshu" id="p125"><a class="gg-link" href="#p125" onclick="return changeColor(this);"></a><span class="yinwen">疏</span>「主人」至「賓禮」。○注「祭者」至「嚌啐」。○釋曰︰此賓坐取爵，適洗南盥，坐取爵，卒洗，以此言之，則賓未盥，主人辭洗。案<span class="shu-ming">鄉射禮</span>盥訖將洗，主人乃辭洗，先後不同者，彼與鄉人習禮輕，故盥訖乃辭洗，此鄉人將賓舉之，故未盥先辭洗，重之故也。若然，<span class="shu-ming">鄉射禮</span>內兼有鄉大夫，即尊與州長同於盥後辭洗者，以其盥後辭洗是禮之常故也。但<span class="shu-ming">鄉射</span>「賓坐取爵適洗，坐奠爵于篚下」，主人辭洗之時，賓方奠爵于篚下，此不奠爵篚下，便言奠爵于篚者，<span class="shu-ming">鄉射</span>云「賓坐取爵洗」之時，未得主人之命，故得奠於篚下，得主人之命，乃奠于篚。此則賓取爵適洗，未奠之時，主人即辭，故奠于篚也。云「揖讓如初，升」者，謂前主人卒洗，一揖一讓升也。云「降盥，如主人禮」者，謂如主人降盥禮，則此賓降，主人亦降，賓辭降，主人對，一與主人降辭已下同也。云「祭如賓禮」者，如上賓祭時坐，「左執爵，右祭脯醢，奠爵于薦西，興，右手取肺，郤左手執本，坐，弗繚，右絕末以祭，尚左手，嚌之。興，加于俎。坐挩手，遂祭酒。興，席末坐，啐酒。」故云祭如賓禮。云「祭者，祭薦俎及酒」者，薦謂脯醢，俎即離肺也。云「亦嚌啐」者，直云祭如賓禮。嫌祭不嚌啐，故鄭明之。云亦嚌肺啐酒，是以下文云「不告旨」，明亦啐也。</span>
<p class="strong" id="p126"><a class="gg-link" href="#p126" onclick="return changeColor(this);"></a>不告旨。</p>
<span class="zhushi" id="p127"><a class="gg-link" href="#p127" onclick="return changeColor(this);"></a>酒，己物也。</span>
<p class="strong" id="p128"><a class="gg-link" href="#p128" onclick="return changeColor(this);"></a>自席前適阼階上，北面坐卒爵，興，坐奠爵，遂拜，執爵興。賓西階上答拜。</p>
<span class="zhushi" id="p129"><a class="gg-link" href="#p129" onclick="return changeColor(this);"></a>自席前者，啐酒席末，因從北方降，由便也。</span>
<span class="jianshu" id="p130"><a class="gg-link" href="#p130" onclick="return changeColor(this);"></a><span class="yinwen">疏</span>「自席」至「答拜」。○注「自席」至「便也」。○釋曰︰案<span class="shu-ming">曲禮</span>云席「東鄉、西鄉以南方為上，南鄉、北鄉以西方為上。」凡升席，必由下，降由上。今主人當降自南方，以啐酒於席末，遂因從席北頭降，又從北向南，北面拜，是由便也。若降由上之正，亦是便，故下云主人作相「降席自南方」，不由北方，亦由便也。</span>
<p class="strong" id="p131"><a class="gg-link" href="#p131" onclick="return changeColor(this);"></a>主人坐奠爵于序端，阼階上北面再拜崇酒。賓西階上答拜。</p>
<span class="zhushi" id="p132"><a class="gg-link" href="#p132" onclick="return changeColor(this);"></a>東西牆謂之序。崇，充也，言酒惡，相充實。</span>
<span class="jianshu" id="p133"><a class="gg-link" href="#p133" onclick="return changeColor(this);"></a><span class="yinwen">疏</span>「主人坐奠爵于序端」。○注「東西」至「充實」。○釋曰︰「奠爵于序端」者，擬後酬賓訖，取此爵以獻介也。云「東西牆謂之序」者，<span class="shu-ming">爾雅‧釋宮</span>文。但彼云「東西廂」，廂即牆，故變言之也。</span>
<p class="strong" id="p134"><a class="gg-link" href="#p134" onclick="return changeColor(this);"></a>主人坐取觶于篚，降洗。賓降，主人辭降。賓不辭洗，立當西序，東面。</p>
<span class="zhushi" id="p135"><a class="gg-link" href="#p135" onclick="return changeColor(this);"></a>不辭洗者，以其將自飲。</span>
<span class="jianshu" id="p136"><a class="gg-link" href="#p136" onclick="return changeColor(this);"></a><span class="yinwen">疏</span>「主人」至「東面」。○釋曰︰自此至「復位」，論主人酬賓之事。○注「不辭」至「自飲」。○釋曰︰酬酒先飲，乃酬賓，故云「將自飲」。若然，既自飲而盥洗者，禮法宜潔故也。若然，經云「賓降主人辭」，應奠爵，不言者，理在可知，故為文略也。</span>
<p class="strong" id="p137"><a class="gg-link" href="#p137" onclick="return changeColor(this);"></a>卒洗，揖讓升。賓西階上疑立。主人實觶酬賓，阼階上北面坐奠觶，遂拜，執觶興。賓西階上答拜。</p>
<span class="zhushi" id="p138"><a class="gg-link" href="#p138" onclick="return changeColor(this);"></a>酬，勸酒也。酬之言周，忠信為周。</span>
<span class="jianshu" id="p139"><a class="gg-link" href="#p139" onclick="return changeColor(this);"></a><span class="yinwen">疏</span>「卒洗」至「答拜」。○注「酬勸」至「為周」。○釋曰︰云「賓西階上疑立」者，待主人自飲故也。云「酬之言周，忠信為周」者，此解主人將酬賓，先自飲之意。以其酬賓若不自先飲，主人不忠信，恐賓不飲，示忠信之道，故先自飲，乃飲賓為酬也。忠信為周，<span class="shu-ming">國語</span>文。</span>
<p class="strong" id="p140"><a class="gg-link" href="#p140" onclick="return changeColor(this);"></a>坐祭，遂飲，卒觶，興，坐奠觶，遂拜，執觶興。賓西階上答拜。主人降洗，賓降，辭如獻禮。升，不拜洗。</p>
<span class="zhushi" id="p141"><a class="gg-link" href="#p141" onclick="return changeColor(this);"></a>不拜洗，殺於獻。</span>
<span class="jianshu" id="p142"><a class="gg-link" href="#p142" onclick="return changeColor(this);"></a><span class="yinwen">疏</span>「坐祭」至「拜洗」。○注「不拜洗殺於獻」。○釋曰︰云「坐祭，遂飲」者，因坐祭即飲，飲卒觶，因事曰遂，故曰遂。云「辭，如獻禮」者，主人辭，賓降，主人為己洗爵，此與獻賓時同，故云「辭如獻禮」。禮殺升堂，不拜洗，與獻時異，故別言之，使不蒙如也。禮殺於獻者，獻時拜洗，禮初不殺故也。</span>
<p class="strong" id="p143"><a class="gg-link" href="#p143" onclick="return changeColor(this);"></a>賓西階上立，主人實觶賓之席前，北面，賓西階上拜，主人少退，卒拜，進，坐奠觶于薦西。</p>
<span class="zhushi" id="p144"><a class="gg-link" href="#p144" onclick="return changeColor(this);"></a>賓已拜，主人奠其觶。</span>
<span class="jianshu" id="p145"><a class="gg-link" href="#p145" onclick="return changeColor(this);"></a><span class="yinwen">疏</span>「賓西」至「薦西」。○注「賓已」至「其觶」。○釋曰︰賓已拜，「主人奠其觶」者，非久停，下文賓取之「奠于薦東」是也。</span>
<p class="strong" id="p146"><a class="gg-link" href="#p146" onclick="return changeColor(this);"></a>賓辭，坐取觶，復位。主人阼階上拜送，賓北面坐奠觶于薦東，復位。</p>
<span class="zhushi" id="p147"><a class="gg-link" href="#p147" onclick="return changeColor(this);"></a>酬酒不舉，君子不盡人之歡，不竭人之忠，以全交也。</span>
<span class="jianshu" id="p148"><a class="gg-link" href="#p148" onclick="return changeColor(this);"></a><span class="yinwen">疏</span>「賓辭」至「復位」。○注「酬酒」至「交也」。○釋曰︰賓辭，不解所辭之事，案<span class="shu-ming">鄉射</span>︰「二人舉觶于賓與大夫，進，坐奠于薦右，賓與大夫辭，坐受觶以興。」注云︰「辭，辭其坐奠觶。」以彼云賓與大夫辭，即云坐受觶以興。若自手受之以舉觶，是禮已，故賓與大夫可以當亢答之禮，得云辭其親奠。此禮初，賓謙卑，不辭其奠，故經不云坐受以興。然此辭是主人復親酌已，故<span class="shu-ming">鄉射</span>主人酬賓云賓辭，鄭注云「辭主人復親酌己」是也。云「酬酒不舉，君子不盡人之歡，不竭人之忠，以全交也」者，並<span class="shu-ming">曲禮</span>文。案彼歡謂飲食，忠謂衣服，引之並謂飲食者，鄭於彼歡與忠相對解之，故歡為飲食，忠為衣服，通而言之，總為飲食，於義合也。云「全交」者，所有飲食與已已盡之，恐人嫌貧而交絕，故不盡為全交，酬酒不飲亦是全交，故引為証也。此以奠於薦東，為酬酒不舉。案<span class="shu-ming">燕禮</span>二人媵爵于公，「奠于薦南」，彼皆舉為旅酬而在左者，鄭彼注云︰「奠于薦南，不敢必君舉也。」案<span class="shu-ming">特牲</span>主人酬賓，「奠于薦北」，彼舉旅而在左者，鄭彼云︰「行神惠。」故不與此同也。</span>
<p class="strong" id="p149"><a class="gg-link" href="#p149" onclick="return changeColor(this);"></a>主人揖，降。賓降，立于階西，當序，東面。</p>
<span class="zhushi" id="p150"><a class="gg-link" href="#p150" onclick="return changeColor(this);"></a>主人將與介為禮，賓謙，不敢居堂上。</span>
<span class="jianshu" id="p151"><a class="gg-link" href="#p151" onclick="return changeColor(this);"></a><span class="yinwen">疏</span>「主人」至「東西」。○注「主人」至「堂上」。○釋曰︰自此下至「主人介右答拜」，論主人獻介之事。</span>
<p class="strong" id="p152"><a class="gg-link" href="#p152" onclick="return changeColor(this);"></a>主人以介揖讓升，拜如賓禮。主人坐取爵于東序端，降洗。介降，主人辭降，介辭洗，如賓禮。升，不拜洗。</p>
<span class="zhushi" id="p153"><a class="gg-link" href="#p153" onclick="return changeColor(this);"></a>介禮殺也。</span>
<span class="jianshu" id="p154"><a class="gg-link" href="#p154" onclick="return changeColor(this);"></a><span class="yinwen">疏</span>「主人」至「拜洗」。○注「介禮殺也」。○釋曰︰案上主人迎賓之時，介與眾賓從入，又主人與客三揖至於階之時，介與眾賓亦隨至西階下東面。今此文云揖讓升，如客禮，則唯於升堂時相讓，無庭中三揖之事矣。升堂而云拜者，謂拜至亦如賓矣。云「介禮殺也」者，謂不拜洗，是以<span class="shu-ming">鄉飲酒義</span>云「三讓以賓升，拜至、獻酬、辭讓之節繁，及介省矣」是也。</span>
<p class="strong" id="p155"><a class="gg-link" href="#p155" onclick="return changeColor(this);"></a>介西階上立。</p>
<span class="zhushi" id="p156"><a class="gg-link" href="#p156" onclick="return changeColor(this);"></a>不言疑者，省文。</span>
<span class="jianshu" id="p157"><a class="gg-link" href="#p157" onclick="return changeColor(this);"></a><span class="yinwen">疏</span>注「不言疑者，省文」。○釋曰︰此決上獻酬辭賓時，賓於西階上疑立，此亦當獻酒節而不言疑者，省文也。</span>
<p class="strong" id="p158"><a class="gg-link" href="#p158" onclick="return changeColor(this);"></a>主人實爵介之席前，西南面獻介。介西階上北面拜，主人少退。介進，北面受爵，復位。主人介右北面拜送爵，介少退。</p>
<span class="zhushi" id="p159"><a class="gg-link" href="#p159" onclick="return changeColor(this);"></a>主人拜于介右，降尊以就卑也。今文無北面。</span>
<span class="jianshu" id="p160"><a class="gg-link" href="#p160" onclick="return changeColor(this);"></a><span class="yinwen">疏</span>「主人」至「少退」。○注「主人」至「北面」。○釋曰︰云主人「介之席前，西南面獻介」者，以介席東面，故邪向之。若獻賓時，於賓席前北面向之也。「主人拜于介右，降尊以就卑也」者，以主人獻賓時，主人自在阼階，今於獻介，主人來在西階介右，是介卑，故降主人之尊，就西階介之東北面拜也。至旅酬皆同階者，禮殺故也。</span>
<p class="strong" id="p161"><a class="gg-link" href="#p161" onclick="return changeColor(this);"></a>主人立于西階東，薦脯醢。介升席自北方，設折俎。祭如賓禮，不嚌肺，不啐酒，不告旨。自南方降席，北面坐卒爵，興，坐奠爵，遂拜，執爵興。主人介右答拜。</p>
<span class="zhushi" id="p162"><a class="gg-link" href="#p162" onclick="return changeColor(this);"></a>不嚌啐，下賓。</span>
<span class="jianshu" id="p163"><a class="gg-link" href="#p163" onclick="return changeColor(this);"></a><span class="yinwen">疏</span>「主人」至「答拜」。○注「不嚌啐下賓」。○釋曰︰云「主人立于西階東」者，始獻介之時近西，在介右，今於設薦之時，主人無事，稍近東。案上獻賓薦設之時，主人云「疑立」，此不言者，文略也。云「主人介右答拜」者，還近西於前立處答拜也。</span>
<p class="strong" id="p164"><a class="gg-link" href="#p164" onclick="return changeColor(this);"></a>介降洗，主人復阼階，降辭如初。</p>
<span class="zhushi" id="p165"><a class="gg-link" href="#p165" onclick="return changeColor(this);"></a>如賓酢之時。</span>
<span class="jianshu" id="p166"><a class="gg-link" href="#p166" onclick="return changeColor(this);"></a><span class="yinwen">疏</span>「介降」至「如初」。○注「如賓酢之時」。○釋曰︰自此至「介降立于賓南」，論介酢主人之事。云「主人復阼階，降辭如初」者，如賓酢主人之時，介辭主人從己降，主人辭介為己洗，一皆如之也。</span>
<p class="strong" id="p167"><a class="gg-link" href="#p167" onclick="return changeColor(this);"></a>卒洗，主人盥。</p>
<span class="zhushi" id="p168"><a class="gg-link" href="#p168" onclick="return changeColor(this);"></a>盥者，當為介酌。</span>
<span class="jianshu" id="p169"><a class="gg-link" href="#p169" onclick="return changeColor(this);"></a><span class="yinwen">疏</span>「卒洗主人盥」。○注「盥者當為介酌」。○釋曰︰此主人自飲而盥者，尊介也。是以<span class="shu-ming">鄉射</span>云︰大夫將酢，主人卒洗，「主人盥」。注云︰「盥者，雖將酌自飲，尊大夫，不敢褻。」是其類也。</span>
<p class="strong" id="p170"><a class="gg-link" href="#p170" onclick="return changeColor(this);"></a>介揖讓升，授主人爵于兩楹之間。</p>
<span class="zhushi" id="p171"><a class="gg-link" href="#p171" onclick="return changeColor(this);"></a>就尊南授之。介不自酌，下賓。酒者，賓主共之。</span>
<span class="jianshu" id="p172"><a class="gg-link" href="#p172" onclick="return changeColor(this);"></a><span class="yinwen">疏</span>「介揖」至「之間」。○釋曰︰「揖讓升」者，謂一揖一讓升也。云「授主人爵于兩楹之間」，以爵授主人也。○注「就尊」至「共之」。○釋曰︰知兩楹間是尊南者，以上云尊於房戶間，房戶間當兩楹之北，故云「就尊南授之」也。云「介不自酌，下賓」者，以其賓親酌以酢主人，此不自酌，故云下賓也。云「酒者，賓主共之」者，此鄭解酒賓主共之，故賓自酌以酢主人，介卑，故不敢酌，是以<span class="shu-ming">鄉飲酒義</span>云「尊於房戶之間，賓主共之」是也。</span>
<p class="strong" id="p173"><a class="gg-link" href="#p173" onclick="return changeColor(this);"></a>介西階上立。主人實爵，酢于西階上，介右坐奠爵，遂拜，執爵興。介答拜。主人坐祭，遂飲，卒爵，興，坐奠爵，遂拜，執爵興。介答拜。主人坐奠爵于西楹南，介右再拜崇酒。介答拜。</p>
<span class="zhushi" id="p174"><a class="gg-link" href="#p174" onclick="return changeColor(this);"></a>奠爵西楹南，以當獻眾賓。</span>
<span class="jianshu" id="p175"><a class="gg-link" href="#p175" onclick="return changeColor(this);"></a><span class="yinwen">疏</span>「介西」至「答拜」。○釋曰︰此主人既受爵，介無事，故於西階上立。不言疑立，可知也，亦省文。○注「奠爵」至「眾賓」。○釋曰︰知此奠爵為眾賓者，案下文云「主人揖升坐取爵于西楹下」是也。鄉射無介，故獻眾賓時於東序端，取爵獻訖，奠爵于篚也。</span>
<p class="strong" id="p176"><a class="gg-link" href="#p176" onclick="return changeColor(this);"></a>主人復阼階，揖降。介降立于賓南。</p>
<span class="jianshu" id="p177"><a class="gg-link" href="#p177" onclick="return changeColor(this);"></a><span class="yinwen">疏</span>「主人」至「賓南」。○釋曰︰向來主人與介行禮於西階上，事訖，故復阼階揖讓降。介降立于賓南者，以將獻眾賓，故介無事，就賓南也。</span>
<p class="strong" id="p178"><a class="gg-link" href="#p178" onclick="return changeColor(this);"></a>主人西南面三拜眾賓，眾賓皆答壹拜。</p>
<span class="zhushi" id="p179"><a class="gg-link" href="#p179" onclick="return changeColor(this);"></a>三拜、一拜，示徧，不備禮也。不升拜，賤也。</span>
<span class="jianshu" id="p180"><a class="gg-link" href="#p180" onclick="return changeColor(this);"></a><span class="yinwen">疏</span>「主人」至「壹拜」。○注「三拜」至「賤也」。○釋曰︰自此已下至「奠于篚」，論獻眾賓之事。云「西南面」者，以其主人在阼階下，眾賓在賓、介之南，故西南向拜之。云「三拜、壹拜，示遍，不備禮也」者，眾賓各得主人一拜，主人亦遍得一拜，是不備禮，故<span class="shu-ming">鄉射</span>云︰「三拜眾賓，眾賓皆答壹拜。」彼注云︰「三拜，示遍也。壹拜，不備禮也。」大夫禮皆然，故<span class="shu-ming">少牢</span>云︰「主人三拜[上莫下良]者，[上莫下良]者皆答拜。」鄭云︰「三拜，旅之示遍也。」又<span class="shu-ming">有司徹</span>云︰「主人降南面，拜眾賓于門東，三拜眾賓，門東北面，皆答壹拜。」大夫尊，故也。士則答再拜，故<span class="shu-ming">特牲</span>云︰主人「三拜眾賓，眾賓答再拜。」鄭云「眾賓再拜者，士賤，旅之，得備禮」是也。云「不升拜，賤也」者，此決上主人與賓、介行禮皆升堂拜，至此三拜，賓賤，故不升拜至也。</span>
<p class="strong" id="p181"><a class="gg-link" href="#p181" onclick="return changeColor(this);"></a>主人揖升，坐取爵于西楹下，降洗，升實爵，于西階上獻眾賓。眾賓之長升拜受者三人。</p>
<span class="zhushi" id="p182"><a class="gg-link" href="#p182" onclick="return changeColor(this);"></a>長，其老者，言三人，則眾賓多矣。</span>
<span class="jianshu" id="p183"><a class="gg-link" href="#p183" onclick="return changeColor(this);"></a><span class="yinwen">疏</span>「主人」至「三人」。○注「長其」至「多矣」。○釋曰︰云「主人揖升」者，從三人為首，一一揖之而升也。云「降洗，升實爵」者，以下不更言洗，則以下因此不復洗矣。云「西階上獻眾賓」者，下別言眾賓之長三人，則眾賓之中兼言堂下眾賓，故鄭云「眾賓多矣」。自三人已下，於下便以次歷言之矣。云「拜受者三人」，則堂下眾賓不拜受矣。</span>
<p class="strong" id="p184"><a class="gg-link" href="#p184" onclick="return changeColor(this);"></a>主人拜送。</p>
<span class="zhushi" id="p185"><a class="gg-link" href="#p185" onclick="return changeColor(this);"></a>於眾賓右。</span>
<span class="jianshu" id="p186"><a class="gg-link" href="#p186" onclick="return changeColor(this);"></a><span class="yinwen">疏</span>「主人拜送」。○注「於眾賓右」。○釋曰︰知在眾賓右，拜送者約上文介右而知也。</span>
<p class="strong" id="p187"><a class="gg-link" href="#p187" onclick="return changeColor(this);"></a>坐祭，立飲，不拜既爵。授主人爵，降復位。</p>
<span class="zhushi" id="p188"><a class="gg-link" href="#p188" onclick="return changeColor(this);"></a>既，卒也。卒爵不拜，立飲，立授，賤者禮簡。</span>
<span class="jianshu" id="p189"><a class="gg-link" href="#p189" onclick="return changeColor(this);"></a><span class="yinwen">疏</span>「坐祭」至「復位」。○注「既卒」至「禮簡」。○釋曰︰云「卒爵不拜，立飲，立授，爵賤者禮簡」者，賓賢能，以賢者為賓，其次為介，不間長幼。其三賓德劣于賓、介，則數年之長幼，故上眾賓之長也。賓介則坐祭，坐飲，又拜既爵，此三賓則坐祭，與賓、介同不拜既爵、立飲、立授則異，賤，故禮簡也。</span>
<p class="strong" id="p190"><a class="gg-link" href="#p190" onclick="return changeColor(this);"></a>眾賓獻，則不拜受爵，坐祭，立飲。</p>
<span class="zhushi" id="p191"><a class="gg-link" href="#p191" onclick="return changeColor(this);"></a>次三人以下也，不拜，禮彌簡。</span>
<span class="jianshu" id="p192"><a class="gg-link" href="#p192" onclick="return changeColor(this);"></a><span class="yinwen">疏</span>「眾賓」至「立飲」。○注「次三」至「彌簡」。○釋曰︰此據堂下眾賓不拜受，簡於三人，故云「禮彌簡」也。</span>
<p class="strong" id="p193"><a class="gg-link" href="#p193" onclick="return changeColor(this);"></a>每一人獻，則薦諸其席。</p>
<span class="zhushi" id="p194"><a class="gg-link" href="#p194" onclick="return changeColor(this);"></a>謂三人也。</span>
<span class="jianshu" id="p195"><a class="gg-link" href="#p195" onclick="return changeColor(this);"></a><span class="yinwen">疏</span>「每一」至「其席」。○注「謂三人也」。○釋曰︰上已云獻，此以下別言薦。云每一人，還發三人而言。云「每一人獻則薦諸、其席」，則一一得獻，即薦之，以其言席，又下別言眾賓，則此三是三人，故鄭云「三人」也。</span>
<p class="strong" id="p196"><a class="gg-link" href="#p196" onclick="return changeColor(this);"></a>眾賓辯有脯醢。</p>
<span class="zhushi" id="p197"><a class="gg-link" href="#p197" onclick="return changeColor(this);"></a>亦每獻薦於其位，位在下。今文辯皆作徧。</span>
<span class="jianshu" id="p198"><a class="gg-link" href="#p198" onclick="return changeColor(this);"></a><span class="yinwen">疏</span>「眾賓辯有脯醢」。○注「亦每」至「作遍」。○釋曰︰云「亦每獻薦於其位」者，如上三人，一一薦之。知位在下者，以其言堂下立侍，不合有席，既不言席，故位在下，既不言其數，則鄉人有學識者，皆來觀禮，皆入飲酒之內。是以<span class="shu-ming">鄉射</span>云︰旅酬堂上，「辯，卒受者興，以旅在下者」，明眾賓在堂下也。</span>
<p class="strong" id="p199"><a class="gg-link" href="#p199" onclick="return changeColor(this);"></a>主人以爵降，奠于篚。</p>
<span class="zhushi" id="p200"><a class="gg-link" href="#p200" onclick="return changeColor(this);"></a>不復用也。</span>
<span class="jianshu" id="p201"><a class="gg-link" href="#p201" onclick="return changeColor(this);"></a><span class="yinwen">疏</span>「主人」至「于篚」。○釋曰︰以此合一獻遍，不復用，故以主人爵降，奠於篚也。</span>
<p class="strong" id="p202"><a class="gg-link" href="#p202" onclick="return changeColor(this);"></a>揖讓升。賓厭介升，介厭眾賓升，眾賓序升，即席。</p>
<span class="zhushi" id="p203"><a class="gg-link" href="#p203" onclick="return changeColor(this);"></a>序，次也。即，就也。今文厭皆為揖。</span>
<span class="jianshu" id="p204"><a class="gg-link" href="#p204" onclick="return changeColor(this);"></a><span class="yinwen">疏</span>「揖讓」至「即席」。○注「序次」至「為揖」。○釋曰︰自此至「舉觶者降」，論遍獻眾賓訖，將以旅酬之事。云「眾賓序升」者，謂三賓堂上有席者，以年長為首，以次即席也。云「今文厭皆為揖」，不從者，以賓相引以手，不得為揖故也。</span>
<p class="strong" id="p205"><a class="gg-link" href="#p205" onclick="return changeColor(this);"></a>一人洗，升，舉觶于賓。</p>
<span class="zhushi" id="p206"><a class="gg-link" href="#p206" onclick="return changeColor(this);"></a>一人，主人之吏。發酒端曰舉。</span>
<span class="jianshu" id="p207"><a class="gg-link" href="#p207" onclick="return changeColor(this);"></a><span class="yinwen">疏</span>「一人」至「于賓」。○注「一人」至「曰舉」。○釋曰︰此一人舉觶，為旅酬也。云「發酒端曰舉」者，從上至下遍飲訖，又從上而起，是發酒端曰舉也。</span>
<p class="strong" id="p208"><a class="gg-link" href="#p208" onclick="return changeColor(this);"></a>實觶，西階上坐奠觶，遂拜，執觶興，賓席末答拜。坐祭，遂飲，卒觶興，坐奠觶，遂拜，執觶興，賓答拜。降洗，升實觶，立于西階上，賓拜。</p>
<span class="zhushi" id="p209"><a class="gg-link" href="#p209" onclick="return changeColor(this);"></a>賓拜，拜將受觶。</span>
<span class="jianshu" id="p210"><a class="gg-link" href="#p210" onclick="return changeColor(this);"></a><span class="yinwen">疏</span>「實觶」至「賓拜」。○注「賓拜拜將受觶」。○釋曰︰云「賓席末答拜」者，謂於席西南面，非謂席上，近西為末，以其無席上拜法也。已下賓拜皆然。</span>
<p class="strong" id="p211"><a class="gg-link" href="#p211" onclick="return changeColor(this);"></a>進，坐奠觶于薦西。賓辭，坐受以興。</p>
<span class="zhushi" id="p212"><a class="gg-link" href="#p212" onclick="return changeColor(this);"></a>舉觶不授，下主人也。言坐受者，明行事相接，若親受，謙也。</span>
<span class="jianshu" id="p213"><a class="gg-link" href="#p213" onclick="return changeColor(this);"></a><span class="yinwen">疏</span>「進坐」至「以興」。○注「舉觶」至「謙也」。○釋曰︰云「舉觶不授，下主人也」者，決上主人獻賓皆親授而奠之，今不親授，是下主人。<span class="shu-ming">鄉射</span>注云︰「不授，賤不敢也。」下主人明。此亦賤不敢授也。云「言坐受者，明行事相接，若親受，謙也」者，若於人手相授受，名為受，不於人取之，不得言受。今於地取之而言受者，以主人奠之，賓取之而無隔絕，雖於地，若手受之，故云明行事相接若親受之謙也。</span>
<p class="strong" id="p214"><a class="gg-link" href="#p214" onclick="return changeColor(this);"></a>舉觶者西階上拜送，賓坐奠觶于其所。</p>
<span class="zhushi" id="p215"><a class="gg-link" href="#p215" onclick="return changeColor(this);"></a>所，薦西也。</span>
<span class="jianshu" id="p216"><a class="gg-link" href="#p216" onclick="return changeColor(this);"></a><span class="yinwen">疏</span>「舉觶」至「其所」。○注「所薦西也」。○釋曰︰賓奠於其所者，待作樂後立司正，賓乃取此觶以酬主人，以其將舉，故且奠之於右也。</span>
<p class="strong" id="p217"><a class="gg-link" href="#p217" onclick="return changeColor(this);"></a>舉觶者降。</p>
<span class="zhushi" id="p218"><a class="gg-link" href="#p218" onclick="return changeColor(this);"></a>事已。</span>
<span class="jianshu" id="p219"><a class="gg-link" href="#p219" onclick="return changeColor(this);"></a><span class="yinwen">疏</span>「舉觶者降」。○注「事已」。○釋曰︰案<span class="shu-ming">鄉射</span>「舉觶者降」後有大夫，此不言者，大夫觀禮之人，或來或否，故不言也。</span>
<p class="strong" id="p220"><a class="gg-link" href="#p220" onclick="return changeColor(this);"></a>設席于堂廉，東上。</p>
<span class="zhushi" id="p221"><a class="gg-link" href="#p221" onclick="return changeColor(this);"></a>為工布席也。側邊曰廉，<span class="shu-ming">燕禮</span>曰︰「席工於西階上少東，樂正先升，北面。」此言樂正先升，立于西階東，則工席在階東。</span>
<span class="jianshu" id="p222"><a class="gg-link" href="#p222" onclick="return changeColor(this);"></a><span class="yinwen">疏</span>「設席」至「東上」。○注「為工」至「階東」。○釋曰︰自此下至「樂正告于賓乃降」，論主人樂賓之事。大判總為作樂，其中別有四節之殊︰有歌，有笙，有間，有合，次第不同也。案<span class="shu-ming">燕禮</span>「席工于西階上」，即云「樂正先升」，<span class="shu-ming">大射</span>亦云「席工于西階上，工六人四瑟」，始云「小樂正從之」，不同者，<span class="shu-ming">燕禮</span>主於歡心，尚樂，故先云樂正先升，<span class="shu-ming">大射</span>主於射，略於樂，故辨工數，乃云樂正從之也。若然，此主於樂，不與燕同，而席工下辨工數，乃云樂正升者，此臣禮避初也。至於<span class="shu-ming">鄉射</span>亦應主於射，略於樂，而不言工數，先云樂正，而不與<span class="shu-ming">大射</span>同者，亦是避初之事也。云「為工布席也」者，以<span class="shu-ming">鄉射</span>、<span class="shu-ming">燕禮</span>、<span class="shu-ming">大射</span>皆席工連言，此不言席工，文不具爾，故此為工布席。下云工入升，明此席也。引<span class="shu-ming">燕禮</span>者，欲証此席為工，又取此工席在西階東，以其此經云堂廉東上，不言階東，故取<span class="shu-ming">燕禮</span>西階上少東，樂正又在工西。此下云樂正於西階東，據樂正於西階東，而立在工西，則知工席更在階東、北面可知。但此言近堂廉，亦在階東，彼云階東亦近堂廉也。</span>
<p class="strong" id="p223"><a class="gg-link" href="#p223" onclick="return changeColor(this);"></a>工四人，二瑟，瑟先。相者二人，皆左何瑟，後首，挎越，內弦，右手相。</p>
<span class="zhushi" id="p224"><a class="gg-link" href="#p224" onclick="return changeColor(this);"></a>四人，大夫制也。二瑟，二人鼓瑟，則二人歌也。瑟先者，將入，序在前也。相，扶工也，眾賓之少者為之，每工一人。<span class="shu-ming">鄉射禮</span>曰「弟子相工如初入」，天子相工使眂瞭者，凡工，瞽矇也，故有扶之者。「師冕見，及階，子曰︰『階也。』及席，子曰︰『席也。』」固相師之道。後首者，變于君也。挎，持也。相瑟者則為之持瑟。其相歌者，徒相也。越，瑟下孔也。內弦，側擔之者。</span>
<span class="jianshu" id="p225"><a class="gg-link" href="#p225" onclick="return changeColor(this);"></a><span class="yinwen">疏</span>「工四」至「手相」。○注「四人」至「之者」。○釋曰︰云「四人，大夫制也」者，此鄉大夫飲酒而云四人，<span class="shu-ming">大射</span>諸侯禮而云六人，故知四人者，大夫制也。<span class="shu-ming">燕禮</span>亦諸侯禮，而云四人者，鄭彼注云︰工四人者，<span class="shu-ming">燕禮</span>輕，從大夫制也。<span class="shu-ming">鄉射</span>是諸侯之州長，士為之，其中兼有鄉大夫，以三物詢眾庶行<span class="shu-ming">射禮</span>法，故工亦四人，大夫制也。若然，士當二人，天子當八人，為差次也。云「二瑟，二人鼓瑟，則二人歌也」者，既云工四人二人瑟，明二人鼓瑟可知也。云「相，扶工也，眾賓之少者為之」者，見<span class="shu-ming">鄉射</span>云︰「樂正適西方，命弟子。」弟子則眾賓之少者也。云「每工一人」者，案<span class="shu-ming">周禮</span>瞽三百人，又此經二人瑟，相者二人，皆左何瑟。又<span class="shu-ming">大射</span>僕人正相大師，以諸文言之，故知每工一人。若然，此經工四人，二人瑟，相二人，則工二人。歌雖不言相，亦二人可知。以空手無事，故不言也。云「<span class="shu-ming">鄉射禮</span>曰弟子相工如初入」者，彼謂將射，樂正命弟子相工遷樂於下，降時如初入之次第，亦瑟先歌後，引之，証弟子相工之事。天子相工亦使眂瞭為之，知者，見<span class="shu-ming">周禮‧眂瞭職</span>云「凡樂事相瞽」是也。云「凡工，瞽矇也」者，鄭司農云︰無目眹謂之瞽，有目眹而無見謂之矇，有目無眸予謂之瞍，故<span class="shu-ming">詩‧大雅</span>云「矇瞍奏工」是也。引<span class="shu-ming">論語</span>者，証瞽人無目，須扶之義也。云師，即大師之官，無目瞽矇之長也。云「後首者，變於君也」者，案<span class="shu-ming">燕禮</span>云︰「小臣左何瑟，面鼓。」注云︰「燕尚樂，可鼓者在前也。」此<span class="shu-ming">鄉飲酒</span>亦尚樂，而不面鼓，是變於君也。案<span class="shu-ming">大射</span>主於射，略於樂，<span class="shu-ming">鄉射</span>亦應主於射，略於樂，所以面鼓，亦是變於君也。云「挎，持也」者，瑟底有孔越，以指深入謂之挎也。云「其相歌者，徒相也」者，徒，空也，無可荷空，以右手相，以經不言故也。云「內弦，側擔之者」，以左於外，側擔之使弦向內也。</span>
<p class="strong" id="p226"><a class="gg-link" href="#p226" onclick="return changeColor(this);"></a>樂正先升，立于西階東。</p>
<span class="zhushi" id="p227"><a class="gg-link" href="#p227" onclick="return changeColor(this);"></a>正，長也。</span>
<span class="jianshu" id="p228"><a class="gg-link" href="#p228" onclick="return changeColor(this);"></a><span class="yinwen">疏</span>「樂正」至「階東」。○注「正長也」。○釋曰︰案<span class="shu-ming">周禮</span>有大司樂、樂師，天子之官。此樂正者，諸侯及大夫、士之官，當天子大司樂。言先升，對後升。云「長」，樂官之長也。</span>
<p class="strong" id="p229"><a class="gg-link" href="#p229" onclick="return changeColor(this);"></a>工入，升自西階。北面坐。相者東面坐，遂授瑟，乃降。</p>
<span class="zhushi" id="p230"><a class="gg-link" href="#p230" onclick="return changeColor(this);"></a>降立于西方，近其事。</span>
<span class="jianshu" id="p231"><a class="gg-link" href="#p231" onclick="return changeColor(this);"></a><span class="yinwen">疏</span>「工入」至「乃降」。○注「降立」至「其事」。○釋曰︰工入升，不言歌瑟先後，案上文已云瑟先其歌可知也。鄭知「降立於西方，近其事」者，<span class="shu-ming">鄉射</span>云︰「樂正適西方，命弟子贊工遷樂。」故知西方是近其事也。</span>
<p class="strong" id="p232"><a class="gg-link" href="#p232" onclick="return changeColor(this);"></a>工歌<span class="shu-ming">鹿鳴</span>、<span class="shu-ming">四牡</span>、<span class="shu-ming">皇皇者華</span>。</p>
<span class="zhushi" id="p233"><a class="gg-link" href="#p233" onclick="return changeColor(this);"></a>三者皆<span class="shu-ming">小雅</span>篇也。<span class="shu-ming">鹿鳴</span>，君與臣下及四方之賓燕，講道修政之樂歌也。此采其己有旨酒，以召嘉賓，嘉賓既來，示我以善道。又樂嘉賓有孔昭之明德，可則傚也。<span class="shu-ming">四牡</span>，君勞使臣之來樂歌也。此采其勤苦王事，念將父母，懷歸傷悲，忠孝之至，以勞賓也。<span class="shu-ming">皇皇者華</span>，君遣使臣之樂歌也。此采其更是勞苦，自以為不及，欲諮謀于賢知而以自光明也。</span>
<span class="jianshu" id="p234"><a class="gg-link" href="#p234" onclick="return changeColor(this);"></a><span class="yinwen">疏</span>「工歌」至「者華」。○注「三者」至「光明」。○釋曰︰凡歌<span class="shu-ming">詩</span>之法，皆歌其類。此時貢賢能，擬為卿大夫，或為君所燕食，以<span class="shu-ming">鹿鳴</span>詩也；或為君出聘，以<span class="shu-ming">皇皇者華</span>詩也；或使反為君勞來，以<span class="shu-ming">四牡</span>詩也。故賓賢能而預歌此三篇，使習之也。云「三者皆<span class="shu-ming">小雅</span>篇也」者，其詩見於<span class="shu-ming">小雅</span>之內也。云「<span class="shu-ming">鹿鳴</span>，君與臣下及四方之賓燕，講道修政之樂歌也」者，自此已下，鄭皆先引<span class="shu-ming">詩序</span>於上，復引<span class="shu-ming">詩經</span>於下，以其子夏作序，所以序述經意，故鄭並引之也。案<span class="shu-ming">鹿鳴</span>序云︰「<span class="shu-ming">鹿鳴</span>，燕群臣嘉賓也。」然後群臣嘉賓得盡其心之事，還依序而言也。云「此采其己有旨酒，以召嘉賓，嘉賓既來，示我以善道」至「可則效也」者，案彼經云「我有旨酒，以燕樂嘉賓之心」，又云「示我周行」，「德音孔昭，視民不恌，是則是效」之事。<span class="shu-ming">四牡</span>序云︰「勞使臣之來也。」經云︰「王事靡鹽，我心傷悲」，「豈不懷歸」，「將母來諗。」<span class="shu-ming">皇皇者華</span>序云︰「君遣使臣也。」經云︰「於彼原隰，駪駪征夫，每懷靡及」，「周爰諮謀」之事，故鄭依而引之為証也。</span>
<p class="strong" id="p235"><a class="gg-link" href="#p235" onclick="return changeColor(this);"></a>卒歌，主人獻工。工左瑟，一人拜，不興，受爵。主人阼階上拜送爵。</p>
<span class="zhushi" id="p236"><a class="gg-link" href="#p236" onclick="return changeColor(this);"></a>一人，工之長也。凡工賤，不為之洗。</span>
<span class="jianshu" id="p237"><a class="gg-link" href="#p237" onclick="return changeColor(this);"></a><span class="yinwen">疏</span>「卒歌」至「送爵」。○注「一人」至「之洗」。○釋曰︰云「一人，工之長也」者，謂就四人之內為首者也。云「凡工賤，不為之洗」者，下大師為之洗，是君賜者為之洗，明自外不為之洗也。案此<span class="shu-ming">鄉飲酒</span>及<span class="shu-ming">燕禮</span>同是主歡心尚樂之事，故有升歌笙間合樂，及其獻工獻笙後間合不獻，以知二節自前已得獻，故不復重獻。<span class="shu-ming">鄉射</span>主於射，略於樂，無笙間，唯有合樂，笙工並為，至終總獻之。<span class="shu-ming">大射</span>亦主於射，略於樂，但不間歌，不合樂，故有升歌，<span class="shu-ming">鹿鳴</span>三終，主人獻工，乃後下管新宮，不復得獻，此君禮異於<span class="shu-ming">鄉射</span>也。若<span class="shu-ming">鄉射</span>與<span class="shu-ming">大射</span>同略於樂，<span class="shu-ming">大射</span>不略升歌而略笙間合者，<span class="shu-ming">二南</span>是鄉大夫之正，<span class="shu-ming">小雅</span>是諸侯之正，鄭注<span class="shu-ming">鄉射</span>云「不略合樂」者，不可略其正。諸侯不略<span class="shu-ming">鹿鳴</span>之等，義亦然也。</span>
<p class="strong" id="p238"><a class="gg-link" href="#p238" onclick="return changeColor(this);"></a>薦脯醢，使人相祭。</p>
<span class="zhushi" id="p239"><a class="gg-link" href="#p239" onclick="return changeColor(this);"></a>使人相者，相其祭酒、祭薦。</span>
<span class="jianshu" id="p240"><a class="gg-link" href="#p240" onclick="return changeColor(this);"></a><span class="yinwen">疏</span>「薦脯醢使人相祭」。○注「使人」至「祭薦」。○釋曰︰知「使人相祭」者，以相者扶工之人，每事使之指授，故知還使相者為之。知「祭酒、薦祭」者，以其云獻薦脯醢即云相祭，知相其祭酒祭薦也。</span>
<p class="strong" id="p241"><a class="gg-link" href="#p241" onclick="return changeColor(this);"></a>工飲，不拜既爵，授主人爵。</p>
<span class="zhushi" id="p242"><a class="gg-link" href="#p242" onclick="return changeColor(this);"></a>坐授之。</span>
<span class="jianshu" id="p243"><a class="gg-link" href="#p243" onclick="return changeColor(this);"></a><span class="yinwen">疏</span>注「坐授之」。○釋曰︰知「坐授之」者，以經不云「興」，故知坐授之也。</span>
<p class="strong" id="p244"><a class="gg-link" href="#p244" onclick="return changeColor(this);"></a>眾工則不拜，受爵，祭飲，辯有脯醢，不祭。</p>
<span class="zhushi" id="p245"><a class="gg-link" href="#p245" onclick="return changeColor(this);"></a>祭飲，獻酒重，無不祭也。今文辯為徧。</span>
<span class="jianshu" id="p246"><a class="gg-link" href="#p246" onclick="return changeColor(this);"></a><span class="yinwen">疏</span>「眾工」至「不祭」。○注「祭飲」至「為遍」。○釋曰︰言「獻酒重，無不祭也」者，眾工諸事皆不備，尚祭飲，則知得獻酒無有不祭，故知獻酒重無不祭也。其正酬亦祭，至於旅酬以下，則不祭而已。故下記云︰「凡旅不洗，不洗者，不祭。」鄭注云︰「敬禮殺也。」不甚潔也。此眾工亦不洗而祭，是以云獻酒重無不祭也。</span>
<p class="strong" id="p247"><a class="gg-link" href="#p247" onclick="return changeColor(this);"></a>大師，則為之洗，賓、介降，主人辭降。工不辭洗。</p>
<span class="zhushi" id="p248"><a class="gg-link" href="#p248" onclick="return changeColor(this);"></a>大夫若君賜之樂，謂之大師，則為之洗，尊之也。賓、介降，從主人也。工，大師也。上既言獻工矣，乃言大師者，大師或瑟，或歌也。其獻之，瑟則先，歌則後。</span>
<span class="jianshu" id="p249"><a class="gg-link" href="#p249" onclick="return changeColor(this);"></a><span class="yinwen">疏</span>「大師」至「辭洗」。○注「大夫」至「則後」。○釋曰︰天子諸侯有常官，則有大師也。大夫則無常官，若君賜之樂，並樂人與之，則亦謂之大師，主人為之洗。若然，工非大師則無洗。云「賓，介降，從主人也」者，案<span class="shu-ming">鄉射</span>云︰「大師則為之洗，賓降。」注云︰「大夫不降，尊也。」此既大夫禮，則有大夫亦不降可知也。云「工，大師也」者，既言大師則為之洗，而云工不辭洗，故知工即大師。是以<span class="shu-ming">論語</span>云「師冕見，孔子為之相」，鄭云︰「相，扶工。」是工為樂人之總稱也。云「上既言獻工矣，乃言大師者，大師或瑟，或歌也」者，以其前工有瑟有歌，後別言大師，則大師能瑟，或在瑟中，若大師能歌，或在歌中，故云大師或瑟或歌也。云「其獻之，瑟則先，歌則後」者，以其序入及升堂，皆瑟先歌後，其獻法皆先瑟後歌，是以知獻之瑟先歌後，隨大師所在，以次獻之也。<span class="shu-ming">燕禮</span>云︰「卒歌，主人洗升，獻工，工不興，左瑟，一人拜，受爵。」注云︰「左瑟，便其右。一人，工之長者也。」<span class="shu-ming">燕禮</span>諸侯禮有常官，不言大師，以<span class="shu-ming">燕禮</span>主為臣子，故工四人，從大夫制，其大師入工，不別言之也。<span class="shu-ming">大射</span>云︰「主人洗升，實爵，獻工，工不興，左瑟。」注云︰「大師無瑟，於是言左瑟者，節也。」若大師在歌，亦先得獻，與<span class="shu-ming">燕</span>異也。</span>
<p class="strong" id="p250"><a class="gg-link" href="#p250" onclick="return changeColor(this);"></a>笙入堂下，磬南，北面立。樂<span class="shu-ming">南陔</span>、<span class="shu-ming">白華</span>、<span class="shu-ming">華黍</span>。</p>
<span class="zhushi" id="p251"><a class="gg-link" href="#p251" onclick="return changeColor(this);"></a>笙，吹笙者也，以笙吹此詩以為樂也。<span class="shu-ming">南陔</span>、<span class="shu-ming">白華</span>、<span class="shu-ming">華黍</span>，<span class="shu-ming">小雅</span>篇也，今亡，其義未聞。昔周之興也，周公制禮作樂，采時世之詩以為樂歌，所以通情，相風切也，其有此篇明矣。後世衰微，幽、厲尤甚，禮樂之書，稍稍廢棄。孔子曰︰「吾自衛反魯，然後樂正，<span class="shu-ming">雅</span>、<span class="shu-ming">頌</span>各得其所。」謂當時在者而復重雜亂者也，惡能存其亡者乎？且正考父校商之名頌十二篇于周大師，歸以祀其先王。至孔子二百年之間，五篇而已，此其信也。</span>
<span class="jianshu" id="p252"><a class="gg-link" href="#p252" onclick="return changeColor(this);"></a><span class="yinwen">疏</span>「笙入」至「華黍」。○釋曰︰此升歌訖得獻，乃始入也。云「磬南，北面」者，磬既南面，其南當有擊磬者在磬南、北面，而云笙入磬南北面者，在磬者之南北面也。○注「笙吹」至「信也」。○釋曰︰言「<span class="shu-ming">小雅</span>篇也」者，今序仍在<span class="shu-ming">魚麗</span>之下，是<span class="shu-ming">小雅</span>也。云「今亡，其義未聞」者，案詩<span class="shu-ming">魚麗</span>之下見子夏序，序此三篇。案彼子夏序云「<span class="shu-ming">南陔</span>，孝子相戒以養也。<span class="shu-ming">白華</span>，孝子之潔白也。<span class="shu-ming">華黍</span>，時和歲豐，宜黍稷也。」此已上是子夏序，文則云「有其義而亡其辭」者，此是毛公續序。云有其義，指子夏序有其義也；云而亡其辭者，謂<span class="shu-ming">詩</span>辭亡矣。若然，彼亡辭，此亡義，與此義異也。云「昔周之興也，周公制禮作樂」至「明矣」者，欲明周公制此<span class="shu-ming">儀禮</span>之時，有此三篇之意也。云「後世衰微，幽、厲尤甚」者，<span class="shu-ming">禮運</span>云︰孔子曰︰我觀周道，幽厲傷之，吾舍魯何適。是幽厲尤甚者也。禮樂之書稍稍廢棄者，自幽、厲已後，稍稍更加廢棄，此篇之失也。又引孔子以下至「其信」者，欲明孔子以前，言亡三篇之意也。案<span class="shu-ming">南陔</span>注云︰「孔子論<span class="shu-ming">詩</span>，<span class="shu-ming">雅</span>、<span class="shu-ming">頌</span>各得其所，時俱在耳。篇第當在於此，時遭戰國及秦之世而亡之，其義則與眾篇之義合編，故存。至毛公為詁訓傳，乃分眾篇之義，各置於其篇端。」彼<span class="shu-ming">詩</span>鄭注又與此不同者，鄭君注<span class="shu-ming">禮</span>之時，未見<span class="shu-ming">毛傳</span>，以為此篇孔子前亡。注<span class="shu-ming">詩</span>之時，既見<span class="shu-ming">毛傳</span>，以為孔子後失。必知戰國及秦之世者，以子夏作序，具序三篇之義，明其<span class="shu-ming">詩</span>見在，毛公之時亡其辭，故知當戰國及秦之世也。</span>
<p class="strong" id="p253"><a class="gg-link" href="#p253" onclick="return changeColor(this);"></a>主人獻之于西階上。一人拜，盡階，不升堂，受爵，主人拜送爵。階前坐祭，立飲，不拜既爵，升授主人爵。</p>
<span class="zhushi" id="p254"><a class="gg-link" href="#p254" onclick="return changeColor(this);"></a>一人，笙之長者也。笙三人，和一人，凡四人。<span class="shu-ming">鄉射禮</span>曰︰「笙一人拜于下。」</span>
<span class="jianshu" id="p255"><a class="gg-link" href="#p255" onclick="return changeColor(this);"></a><span class="yinwen">疏</span>「主人」至「人爵」。○注「一人」至「於下」。○辭曰︰自此至「不祭」，論獻笙者之事。云「一人拜」者，謂在地拜，乃盡階，不升堂受爵也。云「一人，笙之長者也」者，笙者四人，今言一人受爵，明據為長官者而言也。云「笙三人，和一人，凡四人」者，案<span class="shu-ming">鄉射</span>記云︰「三笙一和而成聲。」注︰「三人吹笙，一人吹和，凡四人。」<span class="shu-ming">爾雅</span>曰「笙小者謂之和」是也。云「<span class="shu-ming">鄉射禮</span>曰︰笙一人拜于下」者，即此一人拜者，亦在堂下可知。但獻工之時，拜送在西階東，以工在階東故也。此主人拜送笙之時，在西階上，以其笙在階下，故不同也。</span>
<p class="strong" id="p256"><a class="gg-link" href="#p256" onclick="return changeColor(this);"></a>眾笙則不拜，受爵，坐祭，立飲，辯有脯醢，不祭。</p>
<span class="zhushi" id="p257"><a class="gg-link" href="#p257" onclick="return changeColor(this);"></a>亦受爵于西階上，薦之者於其位，磬南。今文辯為徧。</span>
<span class="jianshu" id="p258"><a class="gg-link" href="#p258" onclick="return changeColor(this);"></a><span class="yinwen">疏</span>「眾笙」至「不祭」。○注「亦受」至「為遍」。○釋曰︰眾笙除一人之外，二人者不備禮，故亦受爵於西階上者，與一人同也。云「薦之皆於其位，磬南」者，依前笙入，立于磬南之處，是其類也。</span>
<p class="strong" id="p259"><a class="gg-link" href="#p259" onclick="return changeColor(this);"></a>乃間歌<span class="shu-ming">魚麗</span>，笙<span class="shu-ming">由庚</span>；歌<span class="shu-ming">南有嘉魚</span>，笙<span class="shu-ming">崇丘</span>；歌<span class="shu-ming">南山有臺</span>，笙<span class="shu-ming">由儀</span>。</p>
<span class="zhushi" id="p260"><a class="gg-link" href="#p260" onclick="return changeColor(this);"></a>間，代也，謂一歌則一吹。六者皆<span class="shu-ming">小雅</span>篇也。<span class="shu-ming">魚麗</span>，言太平年豐物多也。此采其物多酒旨，所以優賓也。<span class="shu-ming">南有嘉魚</span>，言太平君子有酒樂與賢者共之也。此采其能以禮下賢者，賢者累蔓而歸之，與之燕樂也。<span class="shu-ming">南山有臺</span>，言太平之治以賢者為本。此采其愛友賢者，為邦家之基，民之父母，既欲其身之壽考，又欲其名德之長也。<span class="shu-ming">由庚</span>、<span class="shu-ming">崇丘</span>、<span class="shu-ming">由儀</span>，今亡，其義未聞。</span>
<span class="jianshu" id="p261"><a class="gg-link" href="#p261" onclick="return changeColor(this);"></a><span class="yinwen">疏</span>○釋曰︰此一經堂下吹笙，堂上升歌，間代而作，故謂之「乃間」也。○注「間代」至「未聞」。○釋曰︰云「謂一歌則一吹」者，謂堂上歌<span class="shu-ming">魚麗</span>終，堂下笙中吹<span class="shu-ming">由庚</span>續之。以下皆然。此<span class="shu-ming">魚麗</span>、<span class="shu-ming">南有嘉魚</span>、<span class="shu-ming">南山有台</span>，其詩見在。云「六者皆<span class="shu-ming">小雅</span>篇也」者，見編在<span class="shu-ming">小雅</span>之內，故知之。見在者，鄭君亦先引其序，後引其詩。案<span class="shu-ming">魚麗</span>序云︰「<span class="shu-ming">魚麗</span>，美萬物盛多也。」詩云︰「君子有酒，旨且多。」<span class="shu-ming">南有嘉魚</span>序云︰「大平之君子至誠，樂與賢者共之也。」詩云︰「君子有酒，嘉賓式燕以樂。」<span class="shu-ming">南山有台</span>序云︰「樂得賢也。得賢則能為邦家立大平之基矣。」詩云︰「樂只君子，邦家之基。」又云︰「樂只君子，民之父母，遐不眉壽」是也。此其鄭君所言義意。云「<span class="shu-ming">由庚</span>、<span class="shu-ming">崇丘</span>、<span class="shu-ming">由儀</span>，今亡，其義未聞」者，案<span class="shu-ming">詩</span>序云︰「<span class="shu-ming">由庚</span>，萬物得由其道也。<span class="shu-ming">崇丘</span>，萬物得極其高碩也。<span class="shu-ming">由儀</span>，萬物之生，各得其宜也。」「有其義而亡其辭」，此毛公續序，義與<span class="shu-ming">南陔</span>、<span class="shu-ming">白華</span>、<span class="shu-ming">華黍</span>同。堂上歌者不亡，堂下笙者即亡，蓋當時方以類聚，笙歌之詩，各自一處，故存者並存，亡者並亡也。</span>
<p class="strong" id="p262"><a class="gg-link" href="#p262" onclick="return changeColor(this);"></a>乃合樂，<span class="shu-ming">周南</span>︰<span class="shu-ming">關雎</span>、<span class="shu-ming">葛覃</span>、<span class="shu-ming">卷耳</span>，<span class="shu-ming">召南</span>︰<span class="shu-ming">鵲巢</span>、<span class="shu-ming">采蘩</span>、<span class="shu-ming">采蘋</span>。</p>
<span class="zhushi" id="p263"><a class="gg-link" href="#p263" onclick="return changeColor(this);"></a>合樂，謂歌樂與眾聲俱作。<span class="shu-ming">周南</span>、<span class="shu-ming">召南</span>，<span class="shu-ming">國風</span>篇也。王后、國君夫人房中之樂歌也。<span class="shu-ming">關雎</span>言后妃之德，<span class="shu-ming">葛覃</span>言后妃之職，<span class="shu-ming">卷耳</span>言后妃之志，<span class="shu-ming">鵲巢</span>言國君夫人之德，<span class="shu-ming">采蘩</span>言國君夫人不失職，<span class="shu-ming">采蘋</span>言卿大夫之妻能循其法度。昔太王、王季居于岐山之陽，躬行<span class="shu-ming">召南</span>之教，以興王業。及文王而行<span class="shu-ming">周南</span>之教，以受命。<span class="shu-ming">大雅</span>云︰「刑于寡妻，至於兄弟，以御于家邦。」謂此也。其始一國耳，文王作邑于豐，以故地為卿士之采地，乃分為二國。周，周公所食；召，召公所食。於時文王三分天下有其二，德化被于南土，是以其詩有仁賢之風者，屬之<span class="shu-ming">召南</span>焉；有聖人之風者，屬之<span class="shu-ming">周南</span>焉。夫婦之道，生民之本，王政之端，此六篇者，其教之原也。故國君與其臣下及四方之賓燕，用之合樂也。鄉樂者，風也。<span class="shu-ming">小雅</span>為諸侯之樂，<span class="shu-ming">大雅</span>、<span class="shu-ming">頌</span>為天子之樂。<span class="shu-ming">鄉飲酒</span>升歌<span class="shu-ming">小雅</span>，禮盛者可以進取也。<span class="shu-ming">燕</span>合鄉樂，禮輕者可以逮下也。<span class="shu-ming">春秋傳</span>曰︰<span class="shu-ming">肆夏</span>、<span class="shu-ming">繁遏</span>、<span class="shu-ming">渠</span>，天子所以享元侯也。<span class="shu-ming">文王</span>、<span class="shu-ming">大明</span>、<span class="shu-ming">緜</span>，兩君相見之樂也。然則諸侯相與燕，升歌<span class="shu-ming">大雅</span>，合<span class="shu-ming">小雅</span>。天子與次國、小國之君燕亦如之，與大國之君燕，升歌<span class="shu-ming">頌</span>，合<span class="shu-ming">大雅</span>。其笙間之篇未聞。</span>
<span class="jianshu" id="p264"><a class="gg-link" href="#p264" onclick="return changeColor(this);"></a><span class="yinwen">疏</span>「乃合」至「采蘋」。○注「合樂」至「未聞」。○釋曰︰此一經論堂上元缺一字堂下眾聲俱合之事也。云「合樂，謂歌樂眾聲俱作」者，謂堂上有歌瑟，堂下有笙磬，合奏此詩，故云眾聲俱作。云「<span class="shu-ming">周南</span>、<span class="shu-ming">召南</span>，<span class="shu-ming">國風</span>篇也」者，案<span class="shu-ming">論語</span>注<span class="shu-ming">國風</span>之首篇，謂「十五國風之篇首」，義可知也。云「王后國君夫人房中之樂歌也」者，案<span class="shu-ming">燕禮</span>記云︰「有房中之樂。」注云「弦歌<span class="shu-ming">周南</span>、<span class="shu-ming">召南</span>之詩，而不用鍾磬之節。謂之房中者，后、夫人之所諷誦以事其君子」是也。既名房中之樂用鍾鼓奏之者，諸侯、卿、大夫燕、饗亦得用之，故用鍾鼓。婦人用之，乃不用鍾鼓，則謂之房中之樂也。云「<span class="shu-ming">關雎</span>言后妃之德」以下至「修其法度」，<span class="shu-ming">周南</span>三篇即言后妃，<span class="shu-ming">召南</span>三篇則言夫人，不同者，此雖同是文王之化，<span class="shu-ming">召南</span>是文王未受命已前之事，諸侯之禮，故稱夫人，<span class="shu-ming">周南</span>是文王受命稱王之后，天子之禮，故稱后也。云「昔大王、王季居于岐山之陽」者，案<span class="shu-ming">魯頌</span>云︰「后稷之孫，實維大王，居岐之陽。」鄭云︰「大王自豳徙居岐陽。」是大王居於岐陽也。兼言王季者，王季，大王之子，繼大王后亦居岐陽，至文王始居于豐，故兼言王季也。云「躬行<span class="shu-ming">召南</span>之教，以興王業」者，大王得騖驚鳴于岐，又實始翦商，王季又纂我祖考，是其以興王業也。云「及文王而行<span class="shu-ming">周南</span>之教，以受命」者，文王徙居豐，得赤雀之命，故云以受命也。鄭注<span class="shu-ming">鄉射</span>云︰「昔大王、王季、文王始居岐山之陽。」彼兼言文王者，欲見文王未受命以前，亦得<span class="shu-ming">召南</span>之化。知者，案<span class="shu-ming">羔羊</span>詩序云︰「召南之國，化文王之政。」<span class="shu-ming">摽有梅</span>序云︰「召南之國，被文王之化。」此不兼言文王者，據文王徙豐，受命之后，專行<span class="shu-ming">周南</span>之教，是<span class="shu-ming">周南</span>十一篇唯言文王之化，不言大王、王季也。<span class="shu-ming">大雅</span>云「刑于寡妻」者，是<span class="shu-ming">大雅‧思齊</span>之詩也。引之者，証文王施化，自近及遠，自微至著之意。云「其始一國耳」者，謂大王自豳遷于岐山，周原膴膴，過百里之地。言此者，欲見徙居于豐以後，二分天下，以此故國分與二公，故云文王作邑于豐，以故地為卿士之采地，乃分為二國也。云「周，周公所食；召，召公所食」者，此二公身為三公，下兼卿士，即上采地一也。云此者，欲見采地得稱周召之意。云「於時文王三分天下有其二，德化被于南土」者，欲見周、召皆稱南之意也。云「是以其詩有仁賢之風者，屬之<span class="shu-ming">召南</span>焉」者，謂文王未受命以前也。云「有聖人之風者，屬之<span class="shu-ming">周南</span>焉」者，謂受命以後也。故<span class="shu-ming">詩</span>序云︰「<span class="shu-ming">關雎</span>、<span class="shu-ming">麟趾</span>之化，王者之風，故系之周公。<span class="shu-ming">鵲巢</span>、<span class="shu-ming">騶虞</span>之德，諸侯之風也。先王之所以教，故系之召公。」必將<span class="shu-ming">二南</span>系此二公者，天子不風，文王受命稱王，故系於二公也。云「夫婦之道，生民之本，王政之端」者，欲見合樂之時，作此六篇之意也。云「故國君與其臣下及四方之賓燕，用之合樂也」者，此據<span class="shu-ming">燕禮</span>而言之也。云「鄉樂者，風也」者，亦據<span class="shu-ming">燕禮</span>而言，故<span class="shu-ming">燕禮</span>記云「遂合鄉樂」者，據此<span class="shu-ming">鄉飲酒</span>、<span class="shu-ming">鄉大夫</span>所作也。云「<span class="shu-ming">小雅</span>為諸侯之樂」者，則升歌<span class="shu-ming">鹿鳴</span>之等是也。云「<span class="shu-ming">大雅</span>、<span class="shu-ming">頌</span>為天子之樂」者，<span class="shu-ming">肆夏</span>、<span class="shu-ming">繁遏</span>、<span class="shu-ming">渠</span>之等是也。云「<span class="shu-ming">鄉飲酒</span>升歌<span class="shu-ming">小雅</span>，禮盛者可以進取也」者，據此<span class="shu-ming">鄉飲酒</span>為饗禮，升歌<span class="shu-ming">鹿鳴</span>，進取諸侯之樂，饗禮盛，可以進取也。云「<span class="shu-ming">燕</span>合鄉樂，禮輕者可以逮下也」者，逮，及也，以<span class="shu-ming">燕禮</span>輕，故言可以逮下也。鄭君據<span class="shu-ming">儀禮</span>上下而言，其實饗、燕同樂，知者，穆叔如晉，晉侯饗之，歌<span class="shu-ming">鹿鳴</span>之三，是與<span class="shu-ming">燕禮</span>同樂也。若然，<span class="shu-ming">小雅</span>云鄉或進取，燕可以逮下者，饗亦逮下也。云「<span class="shu-ming">春秋傳</span>曰」者，襄公四年<span class="shu-ming">左氏傳</span>文。彼云︰「穆叔如晉，晉侯享之，金奏<span class="shu-ming">肆夏</span>之三，不拜。工歌<span class="shu-ming">文王</span>之三，又不拜。歌<span class="shu-ming">鹿鳴</span>之三，三拜。韓獻子使行人子員問之曰︰吾子舍其大，而重拜其細，敢問何禮也？穆叔對曰︰<span class="shu-ming">三夏</span>，天子所以享元侯也，使臣弗敢與聞。<span class="shu-ming">文王</span>，兩君相見之樂也，臣不敢及。<span class="shu-ming">鹿鳴</span>，所以嘉寡君也，敢不拜嘉？」引之者，証<span class="shu-ming">肆夏</span>、<span class="shu-ming">繁遏</span>、<span class="shu-ming">渠</span>是<span class="shu-ming">頌</span>，謂天子之樂歌。案<span class="shu-ming">鍾師</span>杜子春注引呂叔玉云︰「<span class="shu-ming">肆夏</span>，時邁也。<span class="shu-ming">繁遏</span>，執競也。<span class="shu-ming">渠</span>，思文也。」鄭君不從，以為<span class="shu-ming">詩</span>篇名<span class="shu-ming">頌</span>之族類也，此歌之大者載在樂章，樂崩亦從而亡之，是以<span class="shu-ming">頌</span>不能具是也。云「然則諸侯相與燕，升歌<span class="shu-ming">大雅</span>，合<span class="shu-ming">小雅</span>。天子與次國、小國之君燕亦如之，與大國之君燕，升歌<span class="shu-ming">頌</span>，合<span class="shu-ming">大雅</span>」者，此約穆叔云<span class="shu-ming">肆夏</span>、<span class="shu-ming">繁遏</span>、<span class="shu-ming">渠</span>天子所以享元侯，<span class="shu-ming">肆夏</span>、<span class="shu-ming">繁遏</span>、<span class="shu-ming">渠</span>則<span class="shu-ming">頌</span>也。元侯，大國之君也。凡合樂者，遏取卑者一節，故歌<span class="shu-ming">頌</span>，合<span class="shu-ming">大雅</span>也。若元侯自相享，亦依此。案<span class="shu-ming">詩譜</span>云︰「天子、諸侯燕群臣及聘問之賓，皆歌<span class="shu-ming">鹿鳴</span>，合鄉樂。」鄭云︰諸侯相燕，天子與國君燕，與大國之君燕。<span class="shu-ming">國語</span>及襄公四年公言饗見之者，亦欲饗同也。向來所言，皆據升歌合樂有此尊卑之差，若納賓之樂，天子與五等諸侯同用<span class="shu-ming">肆夏</span>，是以<span class="shu-ming">燕禮</span>納賓用<span class="shu-ming">肆夏</span>。<span class="shu-ming">禮記‧郊特牲</span>云︰「大夫之奏<span class="shu-ming">肆夏</span>，由趙文子始也。」是大夫不得用之，其諸侯以上同用之也。云「其笙間之篇未聞」者，案<span class="shu-ming">鄉飲酒禮</span>笙間之樂前與升歌同在<span class="shu-ming">小雅</span>，則知元侯及國君相饗燕，笙間亦同升歌矣。而云未聞知，謂如<span class="shu-ming">由庚</span>、<span class="shu-ming">由儀</span>之等篇名未聞。</span>
<p class="strong" id="p265"><a class="gg-link" href="#p265" onclick="return changeColor(this);"></a>工告于樂正曰︰「正歌備。」樂正告于賓，乃降。</p>
<span class="zhushi" id="p266"><a class="gg-link" href="#p266" onclick="return changeColor(this);"></a>樂正降者，以正歌備，無事也。降立西階東，北面。</span>
<span class="jianshu" id="p267"><a class="gg-link" href="#p267" onclick="return changeColor(this);"></a><span class="yinwen">疏</span>「工告」至「乃降」。○注「樂正」至「北面」。○釋曰︰鄭知「降立西階東，北面」者，以其堂上時在西階之東，北面，知降堂下亦然。在笙磬之西，亦得監堂下之樂，故知位在此也。此<span class="shu-ming">鄉飲酒</span>及<span class="shu-ming">鄉射</span>大夫禮卑，無大師，故工告樂備。國君禮備，有大師告樂備。<span class="shu-ming">大射</span>不告樂備者，是禮主於射，略於樂故也。</span>
<p class="strong" id="p268"><a class="gg-link" href="#p268" onclick="return changeColor(this);"></a>主人降席自南方，</p>
<span class="zhushi" id="p269"><a class="gg-link" href="#p269" onclick="return changeColor(this);"></a>不由北方，由便。</span>
<span class="jianshu" id="p270"><a class="gg-link" href="#p270" onclick="return changeColor(this);"></a><span class="yinwen">疏</span>「主人降席自南方」。○注「不由北方由便」。○釋曰︰自此至「退立于觶南」，論立司正之事。云「不從北方，由便」者，主人之席南上，升由下，降由上，是其常而言。不從北方由便者，解禮，故所以升由下，降由上者，是由便也。</span>
<p class="strong" id="p271"><a class="gg-link" href="#p271" onclick="return changeColor(this);"></a>側降。</p>
<span class="zhushi" id="p272"><a class="gg-link" href="#p272" onclick="return changeColor(this);"></a>賓、介不從。</span>
<span class="jianshu" id="p273"><a class="gg-link" href="#p273" onclick="return changeColor(this);"></a><span class="yinwen">疏</span>「側降」。○注「賓介不從」。○釋曰︰側者，特也。賓、介不從，故言側。上來主人降，賓、介皆從降，此獨不從者，以其方燕，禮殺故也。</span>
<p class="strong" id="p274"><a class="gg-link" href="#p274" onclick="return changeColor(this);"></a>作相為司正。司正禮辭，許諾。主人拜，司正答拜。</p>
<span class="zhushi" id="p275"><a class="gg-link" href="#p275" onclick="return changeColor(this);"></a>作，使也。禮樂之正既成，將留賓，為有解惰，立司正以監之。拜，拜其許。</span>
<span class="jianshu" id="p276"><a class="gg-link" href="#p276" onclick="return changeColor(this);"></a><span class="yinwen">疏</span>「作相為司正」。○注「作使至其許」。○釋曰︰上經云一相迎子門外，今將燕使為司正，監察賓主之事，故使相為司正也。云「禮樂之正既成」者，謂主人與賓行獻酢之禮，是禮成也。升歌笙間，合樂三終，是樂成也。故鄭總言禮樂之正既成也。</span>
<p class="strong" id="p277"><a class="gg-link" href="#p277" onclick="return changeColor(this);"></a>主人升，復席。司正洗觶，升自西階，阼階上北面受命于主人。主人曰︰「請安于賓。」司正告于賓，賓禮辭，許。</p>
<span class="zhushi" id="p278"><a class="gg-link" href="#p278" onclick="return changeColor(this);"></a>為賓欲去，留之，告賓於西階。</span>
<span class="jianshu" id="p279"><a class="gg-link" href="#p279" onclick="return changeColor(this);"></a><span class="yinwen">疏</span>「主人」至「辭許」。○注「為賓」至「西階」。○釋曰︰此司正升西階，適阼階上，案<span class="shu-ming">鄉射</span>云司正「升自西階，由楹內適阼階上，北面」，彼此同。此不言由楹內者，省文也。云「告賓於西階」者，<span class="shu-ming">鄉射</span>云司正西階上，故知也。</span>
<p class="strong" id="p280"><a class="gg-link" href="#p280" onclick="return changeColor(this);"></a>司正告于主人，主人阼階上再拜，賓西階上答拜。司正立于楹間以相拜，皆揖，復席。</p>
<span class="zhushi" id="p281"><a class="gg-link" href="#p281" onclick="return changeColor(this);"></a>再拜，拜賓許也。司正既以賓許告主人，遂立楹間以相拜。賓、主人既拜，揖就席。</span>
<span class="jianshu" id="p282"><a class="gg-link" href="#p282" onclick="return changeColor(this);"></a><span class="yinwen">疏</span>「司正」至「復席」。○注「再拜」至「就席」。○釋曰︰凡相拜者，當在賓主拜前。今相見，云在賓拜下者，以經云「司正告于主人」，因即拜賓，賓即答拜，文理切，不得先言相拜，故退之在下，其實相時在賓主拜前，是以<span class="shu-ming">鄉射</span>云︰「司正告于主人，遂立楹間以相拜，主人阼階上再拜，賓西階上答再拜。」是其相拜在前也。云「主、賓既拜，揖就席」者，以<span class="shu-ming">鄉射</span>賓主拜訖，即揖就席故也，知此亦然也。</span>
<p class="strong" id="p283"><a class="gg-link" href="#p283" onclick="return changeColor(this);"></a>司正實觶，降自西階，階間北面坐奠觶，退共，少立。</p>
<span class="zhushi" id="p284"><a class="gg-link" href="#p284" onclick="return changeColor(this);"></a>階間北面，東西節也。其南北當中庭。共，拱手也。少立，自正，慎其位也。己帥而正，孰敢不正。<span class="shu-ming">燕禮</span>曰︰「右還北面。」</span>
<span class="jianshu" id="p285"><a class="gg-link" href="#p285" onclick="return changeColor(this);"></a><span class="yinwen">疏</span>「司正」至「少立」。○注釋曰︰云「階間北面，東西節也」者，階間謂兩階之間，東西等是東西節也。云「其南北當中庭」者，案<span class="shu-ming">鄉射</span>云︰「司正實觶，降自西階中庭，北面坐奠觶。」此經雖不言中庭，宜與彼同，故云中庭也。云「己帥而正，孰敢不正」者，此是<span class="shu-ming">論語</span>孔子語季康子之言也。彼言子帥，指季康子為子；此言己帥，指司正為己，欲見司正退也。云「共，拱手也。少立，自正，慎其位也」者，欲見令賓主亦皆正，慎其位也。云「<span class="shu-ming">燕禮</span>曰︰右還北面」者，<span class="shu-ming">燕禮</span>司正降自西階，又還北面，取不背其君。此亦降自西階，亦右還北面，取不背大夫也，故引以為證也。</span>
<p class="strong" id="p286"><a class="gg-link" href="#p286" onclick="return changeColor(this);"></a>坐取觶，不祭，遂飲，卒觶興，坐奠觶，遂拜，執觶興，盥洗，北面坐奠觶于其所，退立于觶南。</p>
<span class="zhushi" id="p287"><a class="gg-link" href="#p287" onclick="return changeColor(this);"></a>洗觶奠之，示潔敬。立於其南以察眾。</span>
<span class="jianshu" id="p288"><a class="gg-link" href="#p288" onclick="return changeColor(this);"></a><span class="yinwen">疏</span>「坐取」至「觶南」。○注「洗觶」至「察眾」。○釋曰︰執觶興洗北面者，案<span class="shu-ming">鄉射</span>、<span class="shu-ming">大射禮</span>皆直云取觶洗，南面反奠於其所，不云盥，此俗本有盥者，誤。又此文及<span class="shu-ming">鄉射</span>奠空觶，皆位南，北面奠之。<span class="shu-ming">燕禮</span>、<span class="shu-ming">大射</span>皆南面奠之者，以國君禮盛、儀多故也。</span>
<span class="zhushi" id="p289"><a class="gg-link" href="#p289" onclick="return changeColor(this);"></a><strong style="font-size: medium; line-height: 1.5;">賓北面坐取俎西之觶，阼階上北面酬主人。主人降席，立于賓東。</strong></span>
<span class="zhushi" id="p290"><a class="gg-link" href="#p290" onclick="return changeColor(this);"></a>初起旅酬也。凡旅酬者，少長以齒，終於沃盥者，皆弟長而無遺矣。</span>
<span class="jianshu" id="p291"><a class="gg-link" href="#p291" onclick="return changeColor(this);"></a><span class="yinwen">疏</span>「賓北」至「賓東」。○釋曰︰自此至「司正降復位」，論堂上堂下遍行旅酬之事。云「取俎西之觶」者，謂前一人舉觶，奠于薦右，今為旅酬而舉之。前主人酬賓奠于薦東者不舉，故言俎西以別之。云「主人降席」，不云自南方北方者，案下記云︰「主人、介凡升席自北方，降席自南方。」指此文也。○注「初起」至「遺矣」。○釋曰︰云「凡旅酬者，少長以齒」以下，並是<span class="shu-ming">鄉飲酒義</span>文，是以彼云︰「賓酬主人，主人酬介，介酬眾賓，少長以齒，終於沃洗者焉，知其能弟長而無遺矣。」案下記云︰「主人之贊者西面北上，不與。」注云︰「贊，佐也。謂主人之屬，佐助主人禮事，徹鼏沃盥，設薦俎者。與，及也。不及，謂不及獻酒，言不及獻酒則旅酬，亦不與旅酬，所以酬正獻也。」記又云︰「無算爵然後與。」若然，此旅酬得終於沃洗者，鄭解酬之大法，欲見堂上賓、主人之黨無不與，故鄭君連引無算爵旅酬，而言終沃洗也。其實此時未及沃洗也。</span>
<p class="strong" id="p292"><a class="gg-link" href="#p292" onclick="return changeColor(this);"></a>賓坐奠觶，遂拜，執觶興，主人答拜。不祭，立飲，不拜，卒觶，不洗，實觶，東南面授主人。</p>
<span class="zhushi" id="p293"><a class="gg-link" href="#p293" onclick="return changeColor(this);"></a>賓立飲卒觶，因更酌以鄉主人，將授。</span>
<p class="strong" id="p294"><a class="gg-link" href="#p294" onclick="return changeColor(this);"></a>主人阼階上拜，賓少退。主人受觶，賓拜送于主人之西。</p>
<span class="zhushi" id="p295"><a class="gg-link" href="#p295" onclick="return changeColor(this);"></a>旅酬同階，禮殺。</span>
<span class="jianshu" id="p296"><a class="gg-link" href="#p296" onclick="return changeColor(this);"></a><span class="yinwen">疏</span>注「旅酬同階禮殺」。○釋曰︰決上正酬時不同階，今同階，故云「禮殺」也。</span>
<p class="strong" id="p297"><a class="gg-link" href="#p297" onclick="return changeColor(this);"></a>賓揖，復席。</p>
<span class="zhushi" id="p298"><a class="gg-link" href="#p298" onclick="return changeColor(this);"></a>酬主人訖。</span>
<p class="strong" id="p299"><a class="gg-link" href="#p299" onclick="return changeColor(this);"></a>主人西階上酬介。介降席自南方，立于主人之西，如賓酬主人之禮。主人揖，復席。</p>
<span class="zhushi" id="p300"><a class="gg-link" href="#p300" onclick="return changeColor(this);"></a>其酌，實觶西南面授介。自此以下旅酬，酌者亦如之。</span>
<span class="jianshu" id="p301"><a class="gg-link" href="#p301" onclick="return changeColor(this);"></a><span class="yinwen">疏</span>注「其酌」至「如之」。○釋曰︰知「西南面授介」者，案賓酬主人時，於阼階上東南面向之，則知此主人酬介于西階上西南面可知。云「自此已下旅酬，酌者亦如之」者，謂亦如主人酬介，其酬酌介實觶，西南面授之，以其旅酬皆西階上故也。</span>
<p class="strong" id="p302"><a class="gg-link" href="#p302" onclick="return changeColor(this);"></a>司正升相旅，曰︰「某子受酬。」受酬者降席。</p>
<span class="zhushi" id="p303"><a class="gg-link" href="#p303" onclick="return changeColor(this);"></a>旅，序也。於是介酬眾賓，眾賓又以次序相酬。某者，眾賓姓也，同姓則以伯仲別之。又同，則以且字別之。</span>
<span class="jianshu" id="p304"><a class="gg-link" href="#p304" onclick="return changeColor(this);"></a><span class="yinwen">疏</span>注「旅序」至「別之」。○釋曰︰上文「作相為司正」，注云︰「將留賓，為有懈惰，立司正以監之。」今以賓、主及介旅酬不監之，至眾賓乃監者，以其主人與賓、介習禮已久，又各一位，不嫌失禮。至於眾賓，既不久習禮，又同在一位，恐其失禮，故須監之也。云「某者，眾賓姓也」者，以某在子上，故知是眾賓姓也。若單言某，則是字，故<span class="shu-ming">鄉射</span>云「某酬某子」，注云︰「某者，字也。」云「同姓則以伯仲別之」者，但此眾賓之內有同姓，司正命之，則呼伯仲別之也。云「又同，則以且字別之」者，為同姓之中有伯仲同者，則以某甫且字別之也。</span>
<p class="strong" id="p305"><a class="gg-link" href="#p305" onclick="return changeColor(this);"></a>司正退立于序端，東面。</p>
<span class="zhushi" id="p306"><a class="gg-link" href="#p306" onclick="return changeColor(this);"></a>辟受酬者，又便其贊上贊下也。始升相，西階西北面。</span>
<span class="jianshu" id="p307"><a class="gg-link" href="#p307" onclick="return changeColor(this);"></a><span class="yinwen">疏</span>「司正」至「東面」。○注「辟受」至「北面」。○釋曰︰司正初時在堂上西階西，北面命受酬者訖，退立于西序端東面者，一則案此下文「眾受酬者受自左」，即是司正立處，故須辟之；二則東面時贊上贊下便也。云「始升相，西階西北面」者，雖無正文，以眾賓之席在賓西南面，介酬在西階上，司正升相旅，當在西階西北面命賓，故知位如此也。</span>
<p class="strong" id="p308"><a class="gg-link" href="#p308" onclick="return changeColor(this);"></a>受酬者自介右，</p>
<span class="zhushi" id="p309"><a class="gg-link" href="#p309" onclick="return changeColor(this);"></a>由介東也。尊介，使不失故位。</span>
<span class="jianshu" id="p310"><a class="gg-link" href="#p310" onclick="return changeColor(this);"></a><span class="yinwen">疏</span>「受酬者自介右」。○注「由介」至「故位」。○釋曰︰北面以東為右，故鄭云「由介東」也。云「尊介，使不失故位」者，凡授受之法者，授由其右，受由其左，即下文「眾受酬者」是也。此受介酬者應自介左，而自介右者，介位在西，故云尊介使不失故位也。</span>
<p class="strong" id="p311"><a class="gg-link" href="#p311" onclick="return changeColor(this);"></a>眾受酬者受自左，</p>
<span class="zhushi" id="p312"><a class="gg-link" href="#p312" onclick="return changeColor(this);"></a>後將受酬者，皆由西變於介也。今文無眾酬者。</span>
<span class="jianshu" id="p313"><a class="gg-link" href="#p313" onclick="return changeColor(this);"></a><span class="yinwen">疏</span>「眾受」至「自左」。○注「後將」至「酬者」。○釋曰︰言「眾受酬」者，謂上眾賓之內為首者一人，自介右受之，自第二以下，並堂下眾賓皆自左受之。言「變於介」者，即是授受之常法也。</span>
<p class="strong" id="p314"><a class="gg-link" href="#p314" onclick="return changeColor(this);"></a>拜，興，飲，皆如賓酬主人之禮。</p>
<span class="zhushi" id="p315"><a class="gg-link" href="#p315" onclick="return changeColor(this);"></a>嫌賓以下異也。</span>
<p class="strong" id="p316"><a class="gg-link" href="#p316" onclick="return changeColor(this);"></a>辯，卒受者以觶降，坐奠于篚。</p>
<span class="zhushi" id="p317"><a class="gg-link" href="#p317" onclick="return changeColor(this);"></a>辯，辯眾賓之在下者。<span class="shu-ming">鄉射禮</span>曰︰「辯，遂酬在下者，皆升，受酬于西階上。」</span>
<span class="jianshu" id="p318"><a class="gg-link" href="#p318" onclick="return changeColor(this);"></a><span class="yinwen">疏</span>注「辯辯」至「階上」。○釋曰︰引<span class="shu-ming">鄉射</span>者，彼禮與此同。經直言辯，不云「遂酬在下者，皆升，受酬于西階上」者，文不具，故引以証也。</span>
<p class="strong" id="p319"><a class="gg-link" href="#p319" onclick="return changeColor(this);"></a>司正降，復位。</p>
<span class="zhushi" id="p320"><a class="gg-link" href="#p320" onclick="return changeColor(this);"></a>觶南之位。</span>
<span class="jianshu" id="p321"><a class="gg-link" href="#p321" onclick="return changeColor(this);"></a><span class="yinwen">疏</span>「司正降復位」。○注「觶南之位」。○釋曰︰復位者，以相旅畢，堂上無事，故降復觶南之位。</span>
<p class="strong" id="p322"><a class="gg-link" href="#p322" onclick="return changeColor(this);"></a>使二人舉觶于賓、介，洗，升實觶于西階上，皆坐奠觶，遂拜，執觶興。賓、介席末答拜。皆坐祭，遂飲，卒觶，興，坐奠觶，遂拜，執觶興，賓、介席末答拜。</p>
<span class="zhushi" id="p323"><a class="gg-link" href="#p323" onclick="return changeColor(this);"></a>二人亦主人之吏。若有大夫，則舉觶于賓與大夫。<span class="shu-ming">燕禮</span>曰︰「媵爵者于洗南，西面北上，序進盥洗。」</span>
<span class="jianshu" id="p324"><a class="gg-link" href="#p324" onclick="return changeColor(this);"></a><span class="yinwen">疏</span>「使二」至「答拜」。○注「二人」至「盥洗」。○釋曰︰自此至「無算樂」，論賓主燕坐爵樂無數之事。云「賓介席末答拜」者，賓於席西南面答拜，介於席南東面答。云「二人亦主人之吏」者，亦上一人舉觶是主人之吏，以其主人使之，故知皆是主人之吏也。云「若有大夫，則舉觶于賓與大夫」者，以其大夫尊於介故也。引<span class="shu-ming">燕禮</span>者，証此二人舉觶將盥時，亦於洗南西面北，上以次盥手也。</span>
<p class="strong" id="p325"><a class="gg-link" href="#p325" onclick="return changeColor(this);"></a>逆降，洗，升實觶，皆立于西階上，賓、介皆拜。</p>
<span class="zhushi" id="p326"><a class="gg-link" href="#p326" onclick="return changeColor(this);"></a>於席末拜。</span>
<span class="jianshu" id="p327"><a class="gg-link" href="#p327" onclick="return changeColor(this);"></a><span class="yinwen">疏</span>注「於席末拜」。○釋曰︰言「席末拜」者，賓在席西南面，介在席南東面，以其俱是答拜，故同前席末拜也。</span>
<p class="strong" id="p328"><a class="gg-link" href="#p328" onclick="return changeColor(this);"></a>皆進，薦西奠之，賓辭，坐取觶以興。介則薦南奠之。介坐受以興。退，皆拜送，降。賓、介奠于其所。</p>
<span class="zhushi" id="p329"><a class="gg-link" href="#p329" onclick="return changeColor(this);"></a>賓言取，介言受，尊卑異文。今文曰賓受。</span>
<span class="jianshu" id="p330"><a class="gg-link" href="#p330" onclick="return changeColor(this);"></a><span class="yinwen">疏</span>「皆進」至「其所」。○釋曰︰言「皆進」者，一人之賓所，奠觶于薦西，一人之介所，奠觶于薦南。○注「賓言」至「異文」。○釋曰︰尊者得卑者物言取，是以<span class="shu-ming">家語</span>云︰「定公假馬於季氏，孔子曰︰君於臣有取無假。」故賓尊言取，介卑言受也。</span>
<p class="strong" id="p331"><a class="gg-link" href="#p331" onclick="return changeColor(this);"></a>司正升自西階，受命于主人。主人曰︰「請坐于賓。」賓辭以俎。</p>
<span class="zhushi" id="p332"><a class="gg-link" href="#p332" onclick="return changeColor(this);"></a>至此盛禮俱成，酒清肴乾，賓主百拜，強有力者猶倦焉。張而不弛，弛而不張，非文武之道。請坐者，將以賓燕也。俎者，肴之貴者。辭之者，不敢以禮殺當貴者。</span>
<span class="jianshu" id="p333"><a class="gg-link" href="#p333" onclick="return changeColor(this);"></a><span class="yinwen">疏</span>「司正」至「以俎」。○釋曰︰云「司正升自西階，受命于主人」，此不言阼階上受，案<span class="shu-ming">鄉射</span>︰「司正升自西階，阼階上受命于主人，適西階上，北面，請坐於賓。」則此亦同彼。云「主人曰︰請坐于賓」者，亦是使司正傳語於賓也。○注「至此」至「貴者」。○釋曰︰自此以上，皆立行禮，人皆勞倦，故請坐於賓也。云「酒清肴乾」者，案<span class="shu-ming">聘義</span>云︰「酒清，人渴而不敢飲也；肉乾，人飢而不敢食也。」彼上云︰「聘、射之禮，至大禮也。」則是聘、射皆有飲酒禮，故此<span class="shu-ming">鄉飲酒</span>引之。云「賓主百拜」者，<span class="shu-ming">樂記</span>文。彼是飲酒禮，與此同，故引而相証。但此鄉飲酒之禮雖無百拜，舉全數而言也。云「強有力」者，亦<span class="shu-ming">聘義</span>文。言此者，欲見自此以前未得安坐飲食也。云「張而不弛，弛而不張，非文武之道」者，此<span class="shu-ming">雜記</span>文。略而言之，此以弓弩喻行禮之法。張而不弛，以喻旅酬已前立行禮；弛而不張，喻無算爵以後坐食。一張一弛，是文武之道。張而不弛，弛而不張，非文武之道，故後須坐也。云「俎者，肴之貴者」，謂骨體貴而肉賤，故云肴之貴者。云「辭之者，不敢以禮殺當貴者」，自旅以前立行禮，是盛，自此後無算爵，坐以禮，謂之殺，故今將坐辭以俎，不敢以禮殺當貴者。案<span class="shu-ming">燕禮</span>司正奠觶于中庭，請徹俎而坐。此禮司正監旅訖，二人舉觶後將行無算爵，始請坐于賓，不同者，<span class="shu-ming">燕禮</span>司正之前云二人致爵，三舉旅，得爵多，故司正奠時即坐燕。此禮由來未行旅酬，故使二人舉觶，敵俎後乃坐也。</span>
<p class="strong" id="p334"><a class="gg-link" href="#p334" onclick="return changeColor(this);"></a>主人請徹俎，賓許。</p>
<span class="zhushi" id="p335"><a class="gg-link" href="#p335" onclick="return changeColor(this);"></a>亦司正傳請告之。</span>
<p class="strong" id="p336"><a class="gg-link" href="#p336" onclick="return changeColor(this);"></a>司正降階前，命弟子俟徹俎。</p>
<span class="zhushi" id="p337"><a class="gg-link" href="#p337" onclick="return changeColor(this);"></a>西階前也。弟子，賓之少者。俎者，主人之吏設之，使弟子俟徹者，明徹俎賓之義。</span>
<span class="jianshu" id="p338"><a class="gg-link" href="#p338" onclick="return changeColor(this);"></a><span class="yinwen">疏</span>「司正降階」。○注「西階」至「之義」。○釋曰︰云「弟子，賓之少者」，以其稱弟子，故知是賓之少者。西階前命之，故知賓弟子。賓敬主人而使弟子徹俎，故云「賓之義」也。</span>
<p class="strong" id="p339"><a class="gg-link" href="#p339" onclick="return changeColor(this);"></a>司正升，立于席端。</p>
<span class="zhushi" id="p340"><a class="gg-link" href="#p340" onclick="return changeColor(this);"></a>待事。</span>
<span class="jianshu" id="p341"><a class="gg-link" href="#p341" onclick="return changeColor(this);"></a><span class="yinwen">疏</span>「司正」至「席端」。○釋曰︰司正降階前，命弟子徹俎訖即升，立于席端。弟子仍未徹俎，故鄭云「待事」也。</span>
<p class="strong" id="p342"><a class="gg-link" href="#p342" onclick="return changeColor(this);"></a>賓降席，北面。主人降席，阼階上北面。介降席，西階上北面。遵者降席，席東、南面。</p>
<span class="zhushi" id="p343"><a class="gg-link" href="#p343" onclick="return changeColor(this);"></a>皆立，相須徹俎也。遵者，謂此鄉之人仕至大夫者也，今來助主人樂賓，主人所榮而遵法者也，因以為名。或有無，來不來，用時事耳。今文遵為僎，或為全。</span>
<span class="jianshu" id="p344"><a class="gg-link" href="#p344" onclick="return changeColor(this);"></a><span class="yinwen">疏</span>「賓降階」至「南面」。○釋曰︰「皆立」者，將取俎以授人。遵不北面者，以其尊，故席東、南面向主人。○注「皆立」至「為全」。○釋曰︰云「皆立，相須徹俎也」者，須，待也，受俎之人一時徹而授之也。云「遵者，謂此鄉之人仕至大夫者也」者，以<span class="shu-ming">鄉射</span>云「大夫若有遵者入門左」，注云︰「謂此鄉之人為大夫者也。謂之遵者，方以禮樂化民，欲其遵法之也。」既云大夫若有遵，明士不得有遵，又士立于下，不得升堂，故知此遵是大夫也。云「或有無」者，下文云「賓若有遵」，言若者，不定之辭，故知或有或無也。云「來不來，用時事耳」者，言來之與不來，事在當時，故云用時事耳。</span>
<p class="strong" id="p345"><a class="gg-link" href="#p345" onclick="return changeColor(this);"></a>賓取俎，還授司正，司正以降，賓從之。主人取俎，還授弟子，弟子以降自西階。主人降自阼階。介取俎，還授弟子，弟子以降，介從之。若有諸公、大夫，則使人受俎，如賓禮。眾賓皆降。</p>
<span class="zhushi" id="p346"><a class="gg-link" href="#p346" onclick="return changeColor(this);"></a>取俎者皆鄉其席，既授弟子，皆降，復初入之位。</span>
<span class="jianshu" id="p347"><a class="gg-link" href="#p347" onclick="return changeColor(this);"></a><span class="yinwen">疏</span>「賓取」至「皆降」。○釋曰︰主人取俎還授弟子，弟子以降自西階，案<span class="shu-ming">燕禮</span>︰「膳宰徹公俎，降自阼階。」與此不同者，彼公不降，故宰夫降阼階。此主人降自阼階，故弟子降自西階也。○注「取俎」至「之位」。○釋曰︰云「取俎者皆鄉其席」者，以其俎在席前，鄉席取俎，還轉授之，故經皆言「還授」也。云「既授弟子，皆降，復初入之位」者，以其下云「揖讓如初升」，故知此降時，亦復初入之位，位在東階，西階相讓也。</span>
<p class="strong" id="p348"><a class="gg-link" href="#p348" onclick="return changeColor(this);"></a>說屨，揖讓如初，升，坐。</p>
<span class="zhushi" id="p349"><a class="gg-link" href="#p349" onclick="return changeColor(this);"></a>說屨者，為安燕當坐也。必說於下者，屨賤，不空居堂。說屨，主人先左，賓先右。今文說為稅。</span>
<span class="jianshu" id="p350"><a class="gg-link" href="#p350" onclick="return changeColor(this);"></a><span class="yinwen">疏</span>「說屨」至「升坐」。○釋曰︰自此以下至「再拜」，論無算爵飲酒禮終送賓之事也。云「如初，升，坐」者，謂賓主初入，揖讓而升堂，升堂雖同，前則升堂立，此則即席坐，與前異也。○注「說屨」至「為稅」。○釋曰︰云「說屨者，為安燕當坐也」者，凡堂上行禮之法︰立行禮不說屨，坐則說屨。屨空則不宜陳於側，故降，說屨，然後升坐也。云「說屨，主人先左，賓先右」者，案<span class="shu-ming">曲禮</span>云︰「上於東階則先右足，上於西階則先左足。」鄭注云「近於相鄉敬也」。案<span class="shu-ming">玉藻</span>著屨之法，坐左納右，坐右納左。今說之亦北面鄉階，主人先坐左，賓先坐右，亦取近為相鄉敬之義也。</span>
<p class="strong" id="p351"><a class="gg-link" href="#p351" onclick="return changeColor(this);"></a>乃羞。</p>
<span class="zhushi" id="p352"><a class="gg-link" href="#p352" onclick="return changeColor(this);"></a>羞，進也。所進者，狗胾醢也。鄉設骨體，所以致敬也。今進羞，所以盡愛也。敬之，愛之，所以厚賢也。</span>
<span class="jianshu" id="p353"><a class="gg-link" href="#p353" onclick="return changeColor(this);"></a><span class="yinwen">疏</span>「乃羞」。○注「羞進」至「賢也」。○釋曰︰知「所進者，狗胾醢」者，案下記云︰「其牲狗。」<span class="shu-ming">禮記</span>又云︰「薦羞不踰牲。」則所羞者狗胾也。但醢是舊作之物，諸經又不見以狗作醢，則胾必狗也。醢則當兼有餘牲也。云「鄉設骨體，所以致敬也。今進羞所以盡愛也」者，骨體貴，人不食，故云致敬。胾醢，賤人所食，故云盡愛也。</span>
<p class="strong" id="p354"><a class="gg-link" href="#p354" onclick="return changeColor(this);"></a>無算爵。</p>
<span class="zhushi" id="p355"><a class="gg-link" href="#p355" onclick="return changeColor(this);"></a>算，數也。賓主燕飲，爵行無數，醉而止也。<span class="shu-ming">鄉射禮</span>曰︰「使二人舉觶于賓與大夫。」又曰︰「執觶者洗，升實觶，反奠於賓與大夫。」皆是。</span>
<span class="jianshu" id="p356"><a class="gg-link" href="#p356" onclick="return changeColor(this);"></a><span class="yinwen">疏</span>「無算爵」。○注釋曰︰引「<span class="shu-ming">鄉射禮</span>」者，証此無算爵從首至末，更從上至下，唯醉乃止。鄭云皆是者，從首至末皆是行無算爵之義。</span>
<p class="strong" id="p357"><a class="gg-link" href="#p357" onclick="return changeColor(this);"></a>無算樂。</p>
<span class="zhushi" id="p358"><a class="gg-link" href="#p358" onclick="return changeColor(this);"></a>燕樂亦無數，或間或合，盡歡而止也。<span class="shu-ming">春秋</span>襄二十九年︰吳公子札來聘，請觀于周樂。此國君之無算。</span>
<span class="jianshu" id="p359"><a class="gg-link" href="#p359" onclick="return changeColor(this);"></a><span class="yinwen">疏</span>○注釋曰︰云「燕樂亦無數」者，亦上無算爵也。案上升歌笙間合樂皆三終，言有數，此即無也。云「或間或合，盡歡而止也」者，以其不言<span class="shu-ming">風</span>、<span class="shu-ming">雅</span>，故知或間如上，間歌用<span class="shu-ming">小雅</span>也；或合用<span class="shu-ming">二南</span>也。言「或間或合」者，於後科用其一，但不並用也。引「<span class="shu-ming">春秋</span>」者，彼是國君禮，此是大夫禮，見其異也。但無算之樂，還依尊卑用之。案<span class="shu-ming">春秋</span>為季札所歌<span class="shu-ming">大雅</span>與<span class="shu-ming">頌</span>者，但季札請觀周樂，魯為之盡陳。又魯，周公之後，歌樂得與元侯同，故無算之樂，<span class="shu-ming">雅</span>、<span class="shu-ming">頌</span>並作也。</span>
<p class="strong" id="p360"><a class="gg-link" href="#p360" onclick="return changeColor(this);"></a>賓出，奏<span class="shu-ming">陔</span>。</p>
<span class="zhushi" id="p361"><a class="gg-link" href="#p361" onclick="return changeColor(this);"></a><span class="shu-ming">陔</span>，<span class="shu-ming">陔夏</span>也。陔之言戒也，終日燕飲，酒罷，以<span class="shu-ming">陔</span>為節，明無失禮也。<span class="shu-ming">周禮‧鍾師</span>「以鍾鼓奏<span class="shu-ming">九夏</span>」，是奏<span class="shu-ming">陔夏</span>則有鍾鼓矣。鍾鼓者，天子諸侯備用之，大夫、士鼓而已。蓋建於阼階之西，南鼓。<span class="shu-ming">鄉射禮</span>曰︰「賓興，樂正命奏<span class="shu-ming">陔</span>，賓降及階，<span class="shu-ming">陔</span>作，賓出，眾賓皆出。」</span>
<span class="jianshu" id="p362"><a class="gg-link" href="#p362" onclick="return changeColor(this);"></a><span class="yinwen">疏</span>「賓出奏陔」。○注「陔陔」至「皆出」。○釋曰︰云「<span class="shu-ming">陔</span>，<span class="shu-ming">陔夏</span>也」者，<span class="shu-ming">周禮‧鍾師</span>有<span class="shu-ming">陔夏</span>，故云<span class="shu-ming">陔夏</span>也。云「<span class="shu-ming">周禮‧鍾師</span>以鍾鼓奏九夏」者，案<span class="shu-ming">鍾師</span>云︰「凡樂事，以鍾鼓奏九夏︰<span class="shu-ming">王夏</span>、<span class="shu-ming">肆夏</span>、<span class="shu-ming">昭夏</span>、<span class="shu-ming">納夏</span>、<span class="shu-ming">章夏</span>、<span class="shu-ming">齊夏</span>、<span class="shu-ming">族夏</span>、<span class="shu-ming">祴夏</span>、<span class="shu-ming">驁夏</span>。」杜子春云︰「王出入奏<span class="shu-ming">王夏</span>，尸出入奏<span class="shu-ming">肆夏</span>，牲出入奏<span class="shu-ming">昭夏</span>，四方賓來奏<span class="shu-ming">納夏</span>，臣有功奏<span class="shu-ming">章夏</span>，夫人祭奏<span class="shu-ming">齊夏</span>，族人侍奏<span class="shu-ming">族夏</span>，客醉而出奏<span class="shu-ming">陔夏</span>，公出入奏<span class="shu-ming">驁夏</span>。」言以鍾鼓者，庭中先擊鍾，卻擊鼓，而奏此<span class="shu-ming">九夏</span>，故云是奏<span class="shu-ming">陔夏</span>則有鍾鼓矣。云「鍾鼓者，天子諸侯備用之」者，<span class="shu-ming">鍾師</span>天子禮有鍾鼓，<span class="shu-ming">大射</span>諸侯禮亦具有鍾鼓，故云天子諸侯備用之。云「大夫、士鼓而已」者，案<span class="shu-ming">鄉射</span>云︰「不鼓不釋。」明無鍾可知。此且語鍾鼓，若用九夏則尊卑不同，天子則九夏俱作，諸侯則不用<span class="shu-ming">王夏</span>，得奏其<span class="shu-ming">肆夏</span>以下，大夫以下，據此文用<span class="shu-ming">陔夏</span>，其餘無文。云「蓋建于阼階之西，南鼓」者，據此奏<span class="shu-ming">陔夏</span>之時，其鼓約<span class="shu-ming">大射</span>建鼓在阼階西、南鼓而知。無正文，故云「蓋」。彼注云︰鼓不在東縣，南為君也。此鄉大夫無東縣，直有一鼓而已，故縣在阼階之西，南鄉主人也。引<span class="shu-ming">鄉射</span>者，証賓出遠近<span class="shu-ming">陔</span>作之義。云「賓出，眾賓皆出」者，經賓據正賓，不言眾賓與介，則賓出之時，眾賓與介俱出可知。</span>
<p class="strong" id="p363"><a class="gg-link" href="#p363" onclick="return changeColor(this);"></a>主人送于門外，再拜。</p>
<span class="zhushi" id="p364"><a class="gg-link" href="#p364" onclick="return changeColor(this);"></a>門東，西面拜也。賓介不答拜，禮有終也。</span>
<span class="jianshu" id="p365"><a class="gg-link" href="#p365" onclick="return changeColor(this);"></a><span class="yinwen">疏</span>「主人」至「再拜」。○注「門東」至「終也」。○釋曰︰云「門東，西面拜也」者，此約主人迎賓之時門東西面拜，今送賓，還依此位立也。云「賓介不答拜，禮有終也」者，於迎賓介時，賓介答拜，今送賓，主人再拜，若賓介答拜，是行禮無終畢，故賓介不答，是禮有終也。不言眾賓者，迎送俱不拜，故不言也。</span>
<p class="strong" id="p366"><a class="gg-link" href="#p366" onclick="return changeColor(this);"></a>賓若有遵者，諸公、大夫，則既一人舉觶，乃入。</p>
<span class="zhushi" id="p367"><a class="gg-link" href="#p367" onclick="return changeColor(this);"></a>不干，主人正禮也。遵者，諸公大夫也。謂之賓者，同從外來耳。大國有孤，四命謂之公。</span>
<span class="jianshu" id="p368"><a class="gg-link" href="#p368" onclick="return changeColor(this);"></a><span class="yinwen">疏</span>「賓若」至「乃入」。○釋曰︰自此已下至「不加席」，論鄉內有諸公、大夫來觀禮，主人迎之與行禮事也。○注「不干」至「謂之公」。○釋曰︰言「不干，主人正禮」者，正禮，謂賓主獻酢是也。是以一人舉觶為旅酬始，乃入。若然，即是作樂前入，而於此篇末乃言之者，以其無常，或來或不來，故於後言之也。云「遵者，諸公大夫也」者，孤只一人，而言諸者，案鄭注<span class="shu-ming">燕禮</span>云︰「諸公者，謂大國之孤也。孤一人，言諸者，容牧下三監。」案<span class="shu-ming">王制</span>云︰「天子使其大夫監於方伯之國，國三人。」<span class="shu-ming">王制</span>所陳是殷法，言容者，周公制禮時因而不改，故云容也。云「大國有孤，四命」者，<span class="shu-ming">周禮‧典命</span>文。謂之公者，若天子有三公也。</span>
<p class="strong" id="p369"><a class="gg-link" href="#p369" onclick="return changeColor(this);"></a>席于賓東，公三重，大夫再重。</p>
<span class="zhushi" id="p370"><a class="gg-link" href="#p370" onclick="return changeColor(this);"></a>席此二者於賓東，尊之，不與鄉人齒也。天子之國，三命者不齒。於諸侯之國，爵為大夫則不齒矣。不言遵者，遵者亦卿大夫。</span>
<span class="jianshu" id="p371"><a class="gg-link" href="#p371" onclick="return changeColor(this);"></a><span class="yinwen">疏</span>「席于」至「再重」。○注「席此」至「大夫」。○釋曰︰言「三重」、「再重」者，席有地可依，若衣裳在身，一領即為一重，再重、三重猶二領、三領也。云「席此二者於賓東」者，賓在戶牖之間，酒尊又在戶東席，此二者又在酒尊之東，但繼賓而言耳。云「尊之，不與鄉人齒也」者，鄉人謂眾賓之席，在賓西，故云不與鄉人齒。案上注云此篇無正齒位之事，今此言齒者，彼云無正齒位者，對黨正飲酒，鄉人五十已上、九十已下有齒法。<span class="shu-ming">鄉飲酒</span>貢士以德為次，故云無正齒位之禮。此言齒者，謂士已上來觀禮，乃有齒法。云「天子之國，三命者不齒」者，案<span class="shu-ming">周禮‧黨正職</span>云︰「國索鬼神而祭祀，則以禮屬民而飲酒于序，以正齒位。壹命齒于鄉里，再命齒于父族，三命不齒。」彼是天子黨正飲酒法，故知天子之國三命不齒。此是天子貢人鄉飲酒法，鄭引之為証者，欲見天子鄉飲酒三命不齒同也。云「於諸侯之國，爵為大夫則不齒矣」者，以此篇及<span class="shu-ming">鄉射</span>皆云若有大夫不辨命數，故知爵為大夫即不齒也。皆謂<span class="shu-ming">鄉射</span>、<span class="shu-ming">鄉飲酒</span>之禮，若黨正飲酒則與此異。案<span class="shu-ming">文王世子</span>云︰「其朝于公，內朝則東面北上，臣有貴者以齒。」下文云「庶子治之，雖有三命，不逾父兄」，鄭注云︰「治之，治公族之禮也。唯於內朝則然，其餘會聚之事則與庶姓同。」又引黨正飲酒云︰「一命齒於鄉里，再命齒於父族，三命不齒。不齒者，特為位不在父兄行列中。」但<span class="shu-ming">文王世子</span>是諸侯之法，即諸侯黨正飲酒還與天子同。但諸侯之國一命已上，至三命大夫、士具有言「一命齒於鄉里」者，公、侯、伯之士一命與堂下鄉人齒，以其士立堂下故也。子、男之士不命，與一命之士同齒於階下。子、男之大夫一命，坐於上，與六十已上齒於堂。再命齒於父族者，謂子、男之卿與公、侯、伯之大夫以父族為賓，則與之齒，異姓為賓，則不與之齒，席於尊東。三命不齒者，謂公、侯、伯之卿雖父族為賓，亦不與之齒，席於尊東也。云「不言遵者，遵者亦卿大夫」者，案上文賓若有遵者，與諸公、大夫雖文異，諸公、大夫則遵也。故鄭云遵者，諸公、大夫也。明此經不言遵者，亦卿、大夫可知。</span>
<p class="strong" id="p372"><a class="gg-link" href="#p372" onclick="return changeColor(this);"></a>公如大夫入，主人降，賓、介降，眾賓皆降，復初位。主人迎，揖讓升。公升如賓禮，辭一席，使一人去之。</p>
<span class="zhushi" id="p373"><a class="gg-link" href="#p373" onclick="return changeColor(this);"></a>如，讀若今之若。主人迎之於門內也。辭一席，謙自同於大夫。</span>
<span class="jianshu" id="p374"><a class="gg-link" href="#p374" onclick="return changeColor(this);"></a><span class="yinwen">疏</span>「公如」至「去之」。○釋曰︰此據諸公、大夫入，賓、介與眾賓皆避之，降，復西階下東面位。○注「如讀」至「大夫」。○釋曰︰鄭曰「如讀若今之若」者，前無大夫入，直以大夫與主人為禮是其當，公則非當，故鄭讀如若今之若，謂大夫之於公，更無異禮矣。云「主人迎於門內」者，以經公如大夫，主人不言出，故知迎於門內也。云「辭一席，謙自同於大夫」者，大夫再重，公三重，故辭去一席，同於大夫再重。</span>
<p class="strong" id="p375"><a class="gg-link" href="#p375" onclick="return changeColor(this);"></a>大夫則如介禮，有諸公，則辭加席，委于席端，主人不徹。無諸公，則大夫辭加席，主人對，不去加席。</p>
<span class="zhushi" id="p376"><a class="gg-link" href="#p376" onclick="return changeColor(this);"></a>加席，上席也。大夫席再重。</span>
<span class="jianshu" id="p377"><a class="gg-link" href="#p377" onclick="return changeColor(this);"></a><span class="yinwen">疏</span>「大夫」至「加席」。○釋曰︰云「大夫則如介禮」者，以其公如賓，故大夫則如介禮。主人迎賓，賓厭介，此公與大夫同入，公亦厭大夫，故云大夫如介禮。云「有諸公，則辭加席，委於席端，主人不徹」者，大夫再重是其正，大夫以公在，故謙，委加席於席端，主人不徹也。○注「加席」至「再重」。○釋曰︰云「加席，上席也」者，以其再重、三重，席皆一種，故云上席也。記云「蒲筵緇布純」，明無異也。以其鄉大夫賢者，公與大夫來觀禮而已，故俱加重，數更無異席也。<span class="shu-ming">公食大夫禮</span>異國之客有別席，是以<span class="shu-ming">公食大夫</span>云︰「宰夫設筵，加席幾。」又記云︰「司宮具幾與蒲筵常，緇布純，加萑席尋。」又上注云︰謂三命大夫也。孤為賓，則莞筵紛純，加藻席畫純，是與當國之大夫異也。<span class="shu-ming">燕禮</span>云「司宮筵賓于戶西東上，無加席」也者，以其燕私故也。<span class="shu-ming">大射</span>云︰「司宮設賓席于戶西，南面，有加席。」與公侯同者，以其<span class="shu-ming">大射</span>辨尊卑故也。</span>
<p class="strong" id="p378"><a class="gg-link" href="#p378" onclick="return changeColor(this);"></a>明日，賓服鄉服以拜賜。</p>
<span class="zhushi" id="p379"><a class="gg-link" href="#p379" onclick="return changeColor(this);"></a>拜賜，謝恩惠。鄉服，昨日與鄉大夫飲酒之朝服也。不言朝服，未服以朝也。今文曰賓服鄉服。</span>
<span class="jianshu" id="p380"><a class="gg-link" href="#p380" onclick="return changeColor(this);"></a><span class="yinwen">疏</span>「明日」至「拜賜」。○注「拜賜」至「鄉服」。○釋曰︰鄭知鄉服是朝服者，下記云「朝服而謀賓介」是也。此賓言鄉服，其<span class="shu-ming">鄉射</span>賓言朝服，不同者，案<span class="shu-ming">鄉射</span>記云︰「大夫與，則以公士為賓。」謂在朝著朝服是其常，此賓是鄉人子弟，未仕，雖著朝服，仍以鄉服言之，故鄭云「不言朝服未服以朝也」。</span>
<p class="strong" id="p381"><a class="gg-link" href="#p381" onclick="return changeColor(this);"></a>主人如賓服以拜辱。</p>
<span class="zhushi" id="p382"><a class="gg-link" href="#p382" onclick="return changeColor(this);"></a>拜賓復自屈辱也。<span class="shu-ming">鄉射禮</span>曰︰「賓朝服以拜賜于門外，主人不見。如賓服，遂從之，拜辱於門外，乃退。」</span>
<span class="jianshu" id="p383"><a class="gg-link" href="#p383" onclick="return changeColor(this);"></a><span class="yinwen">疏</span>「主人」至「拜辱」。○注「拜賓」至「乃退」。○釋曰︰引<span class="shu-ming">鄉射</span>者，於此文不具，故引以為証，明彼此賓主皆不相見，造門外拜謝而已。</span>
<p class="strong" id="p384"><a class="gg-link" href="#p384" onclick="return changeColor(this);"></a>主人釋服。</p>
<span class="zhushi" id="p385"><a class="gg-link" href="#p385" onclick="return changeColor(this);"></a>釋朝服，更服玄端也。古文釋作舍。</span>
<span class="jianshu" id="p386"><a class="gg-link" href="#p386" onclick="return changeColor(this);"></a><span class="yinwen">疏</span>「主人釋服」。○釋曰︰自此已下至「鄉樂唯所欲」，論後日息司正，征唯所欲，更行飲酒之禮。○注「釋朝」至「作舍」。○釋曰︰言「釋朝服，更服玄端也」者，以其昨日正行賓舉飲酒之禮相尊敬，故朝服。此乃燕私輕，故玄端勞也。</span>
<p class="strong" id="p387"><a class="gg-link" href="#p387" onclick="return changeColor(this);"></a>乃息司正。</p>
<span class="zhushi" id="p388"><a class="gg-link" href="#p388" onclick="return changeColor(this);"></a>息，勞也。勞賜昨日贊執事者，獨云司正。司正，庭長也。</span>
<span class="jianshu" id="p389"><a class="gg-link" href="#p389" onclick="return changeColor(this);"></a><span class="yinwen">疏</span>注「息勞」至「長也」。○釋曰︰鄭云「勞賜昨日贊執事者」者，案下記云︰「主人之贊者西面北上，不與。」鄭注云︰「主人之屬，佐助主人禮事，徹冪，沃盥，設薦元缺起比俎者。與，及也。不及謂不獻酒。」明此時勞，可知今獨言司正，司正是庭長，故獨言之也。</span>
<p class="strong" id="p390"><a class="gg-link" href="#p390" onclick="return changeColor(this);"></a>無介，</p>
<span class="zhushi" id="p391"><a class="gg-link" href="#p391" onclick="return changeColor(this);"></a>勞禮略也，司正為賓。</span>
<span class="jianshu" id="p392"><a class="gg-link" href="#p392" onclick="return changeColor(this);"></a><span class="yinwen">疏</span>注「勞禮」至「為賓」。○釋曰︰此勞時司正為賓，當立介以輔賓。無介者，勞禮略故也。</span>
<p class="strong" id="p393"><a class="gg-link" href="#p393" onclick="return changeColor(this);"></a>不殺，</p>
<span class="zhushi" id="p394"><a class="gg-link" href="#p394" onclick="return changeColor(this);"></a>市買，若因所有可也，不殺則無俎。</span>
<span class="jianshu" id="p395"><a class="gg-link" href="#p395" onclick="return changeColor(this);"></a><span class="yinwen">疏</span>注「市買」至「無俎」。○釋曰︰市買無正文，鄭以意言之。云「不殺則無俎」者，其殺則俎以盛骨體，既言不殺，故知無俎也。</span>
<p class="strong" id="p396"><a class="gg-link" href="#p396" onclick="return changeColor(this);"></a>薦脯醢，</p>
<span class="zhushi" id="p397"><a class="gg-link" href="#p397" onclick="return changeColor(this);"></a>羞同也。</span>
<span class="jianshu" id="p398"><a class="gg-link" href="#p398" onclick="return changeColor(this);"></a><span class="yinwen">疏</span>注「羞同也」。○釋曰︰以其脯醢與正行飲酒同有此薦，故云「羞同」也。</span>
<p class="strong" id="p399"><a class="gg-link" href="#p399" onclick="return changeColor(this);"></a>羞唯所有。</p>
<span class="zhushi" id="p400"><a class="gg-link" href="#p400" onclick="return changeColor(this);"></a>在有何物。</span>
<span class="jianshu" id="p401"><a class="gg-link" href="#p401" onclick="return changeColor(this);"></a><span class="yinwen">疏</span>注「在有何物」。○釋曰︰羞謂上文正行飲酒之時用狗●，今不殺，故言羞唯所有也。云「在有何物」者，雜物皆是也。</span>
<p class="strong" id="p402"><a class="gg-link" href="#p402" onclick="return changeColor(this);"></a>征唯所欲，</p>
<span class="zhushi" id="p403"><a class="gg-link" href="#p403" onclick="return changeColor(this);"></a>征，召也。</span>
<span class="jianshu" id="p404"><a class="gg-link" href="#p404" onclick="return changeColor(this);"></a><span class="yinwen">疏</span>注「征召也」。○釋曰︰昨日正行飲酒，不得喚親友，故今禮食之餘，別召知友，故言「征唯所欲」也。</span>
<p class="strong" id="p405"><a class="gg-link" href="#p405" onclick="return changeColor(this);"></a>以告於先生、君子可也。</p>
<span class="zhushi" id="p406"><a class="gg-link" href="#p406" onclick="return changeColor(this);"></a>告，請也。先生不以筋力為禮，於是可以來。君子，國中有盛德者。可者，召不召唯所欲。</span>
<span class="jianshu" id="p407"><a class="gg-link" href="#p407" onclick="return changeColor(this);"></a><span class="yinwen">疏</span>注「告請」至「所欲」。○釋曰︰案<span class="shu-ming">曲禮</span>云︰「老者不以筋力為禮。」此先生，老人教學人，故云先生不以筋力為禮，於是可以來也。云「君子，國中有盛德者」者，此君子則<span class="shu-ming">曲禮</span>「博聞強識，敦善行而不殆，謂之君子」也。又<span class="shu-ming">玉藻</span>云「居士錦帶」，鄭云「居士，道藝處士」，亦一也。云「可者，召不召唯所欲」者，上文云「征唯所欲」，上下相成解也。</span>
<p class="strong" id="p408"><a class="gg-link" href="#p408" onclick="return changeColor(this);"></a>賓、介不與。</p>
<span class="zhushi" id="p409"><a class="gg-link" href="#p409" onclick="return changeColor(this);"></a>禮瀆則褻。古文與為預。</span>
<span class="jianshu" id="p410"><a class="gg-link" href="#p410" onclick="return changeColor(this);"></a><span class="yinwen">疏</span>注「禮瀆」至「為預」。○釋曰︰賓介昨日正行禮，今又召之，則是數，數則瀆，瀆則不敬，故云「禮瀆則褻」，是以不與。</span>
<p class="strong" id="p411"><a class="gg-link" href="#p411" onclick="return changeColor(this);"></a>鄉樂唯欲。</p>
<span class="zhushi" id="p412"><a class="gg-link" href="#p412" onclick="return changeColor(this);"></a>鄉樂，<span class="shu-ming">周南</span>、<span class="shu-ming">召南</span>六篇之中，唯所欲作，不從次也。不歌<span class="shu-ming">鹿鳴</span>、<span class="shu-ming">魚麗</span>者，辟國君也。</span>
<span class="jianshu" id="p413"><a class="gg-link" href="#p413" onclick="return changeColor(this);"></a><span class="yinwen">疏</span>注「鄉樂」至「君也」。○釋曰︰云「鄉樂，<span class="shu-ming">周南</span>、<span class="shu-ming">召南</span>」者，上注以<span class="shu-ming">二南</span>為鄉大夫之樂，<span class="shu-ming">小雅</span>為諸侯之樂，故知<span class="shu-ming">二南</span>也。但鄉燕同樂，上正行飲酒，歌<span class="shu-ming">小雅</span>，今燕不歌<span class="shu-ming">鹿鳴</span>、<span class="shu-ming">魚麗</span>，是避國君也。</span>
<p class="strong" id="p414"><a class="gg-link" href="#p414" onclick="return changeColor(this);"></a>記。鄉，朝服而謀賓、介，皆使能，不宿戒。</p>
<span class="zhushi" id="p415"><a class="gg-link" href="#p415" onclick="return changeColor(this);"></a>鄉，鄉人，謂鄉大夫也。朝服，冠玄端，緇帶，素鞸，白屨。今郡國行鄉飲酒之禮，玄端而衣皮弁服，與禮異。再戒為宿戒。禮，將有事，先戒而又宿戒。</span>
<span class="jianshu" id="p416"><a class="gg-link" href="#p416" onclick="return changeColor(this);"></a><span class="yinwen">疏</span>「記鄉」至「宿戒」。○釋曰︰上經直云主人與先生謀賓介，不云服衣，不云使能及不宿戒之事，故記之也。○注「鄉鄉」至「宿戒」。○釋曰︰「鄉，鄉人，謂鄉大夫」者，以鄉大夫為主人，故知鄉大夫。知「朝服，冠玄端，緇帶，素鞸，白屨」者，玄端即朝服之衣，裳又與鞸同色，屨亦同裳色，故知義然也。云「再戒為宿戒。禮，將有事，先戒而又宿戒」者，此即<span class="shu-ming">士冠</span>先戒賓及宿是也。此直戒而不宿，與冠禮異。</span>
<p class="strong" id="p417"><a class="gg-link" href="#p417" onclick="return changeColor(this);"></a>蒲筵，緇布純。</p>
<span class="zhushi" id="p418"><a class="gg-link" href="#p418" onclick="return changeColor(this);"></a>筵，席也。純，緣也。</span>
<span class="jianshu" id="p419"><a class="gg-link" href="#p419" onclick="return changeColor(this);"></a><span class="yinwen">疏</span>釋曰︰<span class="shu-ming">公食</span>記云「蒲筵常緇布純」，此不言常，文不具也。倍尋曰常，丈六尺也。</span>
<p class="strong" id="p420"><a class="gg-link" href="#p420" onclick="return changeColor(this);"></a>尊綌冪，賓至徹之。</p>
<span class="zhushi" id="p421"><a class="gg-link" href="#p421" onclick="return changeColor(this);"></a>綌，葛也。冪，覆尊巾。</span>
<p class="strong" id="p422"><a class="gg-link" href="#p422" onclick="return changeColor(this);"></a>其牲，狗也。</p>
<span class="zhushi" id="p423"><a class="gg-link" href="#p423" onclick="return changeColor(this);"></a>狗取擇人。</span>
<p class="strong" id="p424"><a class="gg-link" href="#p424" onclick="return changeColor(this);"></a>亨于堂東北。</p>
<span class="zhushi" id="p425"><a class="gg-link" href="#p425" onclick="return changeColor(this);"></a>祖陽氣之所始也。陽氣主養。<span class="shu-ming">易</span>曰︰「天地養萬物，聖人養賢以及萬民。」</span>
<span class="jianshu" id="p426"><a class="gg-link" href="#p426" onclick="return changeColor(this);"></a><span class="yinwen">疏</span>注「祖陽」至「萬民」。○釋曰︰此據<span class="shu-ming">鄉飲酒義</span>而言，以正月三陽生之月，萬物出地盛於東南，故云「祖陽氣之所始也」。引<span class="shu-ming">易‧頤</span>「彖辭」者，義取養賢能而賓舉之事也。</span>
<p class="strong" id="p427"><a class="gg-link" href="#p427" onclick="return changeColor(this);"></a>獻用爵，其他用觶。</p>
<span class="zhushi" id="p428"><a class="gg-link" href="#p428" onclick="return changeColor(this);"></a>爵尊，不褻用之。</span>
<span class="jianshu" id="p429"><a class="gg-link" href="#p429" onclick="return changeColor(this);"></a><span class="yinwen">疏</span>注「爵尊不褻用之」。○釋曰︰案上獻賓、獻眾賓等皆用一升之爵，至酬及旅酬之等皆用三升之觶。以獻為初相敬，故用爵，以酬之等皆用為相勸，故用觶，是以鄭云「爵尊，不褻用之」也。</span>
<p class="strong" id="p430"><a class="gg-link" href="#p430" onclick="return changeColor(this);"></a>薦脯，五挺，橫祭于其上，出自左房。</p>
<span class="zhushi" id="p431"><a class="gg-link" href="#p431" onclick="return changeColor(this);"></a>挺猶膱也。<span class="shu-ming">鄉射禮</span>曰︰「祭半膱，膱長尺有二寸。」左在東，陽也，陽主養。房，饌陳處也。<span class="shu-ming">冠禮</span>之饌，脯醢南上。<span class="shu-ming">曲禮</span>曰︰「以脯脩置者，左朐右末。」</span>
<span class="jianshu" id="p432"><a class="gg-link" href="#p432" onclick="return changeColor(this);"></a><span class="yinwen">疏</span>注「挺猶」至「右末」。○釋曰︰此橫祭于元缺止此其上者，於脯為橫，於人為縮，其挺有五，通祭者六，故<span class="shu-ming">鄉射</span>記云︰「薦脯用籩，五膱，祭半膱，橫于上。膱長尺二寸。」則祭半膱者，長六寸。此脯不言長短者，記文不具也。云「<span class="shu-ming">冠禮</span>之饌，脯醢南上」者，欲見此房中之饌亦南上也。引<span class="shu-ming">曲禮</span>者，欲見此脯與<span class="shu-ming">曲禮</span>脯羞雖朐挺有異，其設之皆橫於人前。鄭彼注云︰「屈中曰朐。」以左手案之，右手擘之便。</span>
<p class="strong" id="p433"><a class="gg-link" href="#p433" onclick="return changeColor(this);"></a>俎由東壁，自西階升。</p>
<span class="zhushi" id="p434"><a class="gg-link" href="#p434" onclick="return changeColor(this);"></a>亨狗既孰，載之俎，饌於東方。</span>
<span class="jianshu" id="p435"><a class="gg-link" href="#p435" onclick="return changeColor(this);"></a><span class="yinwen">疏</span>「俎由」至「階升」。○注「亨狗」至「東方」。○釋曰︰亨狗於東方，孰乃載之於俎，饌陳於東壁，既饌於東方，恐由東階升，故記辯之，云「自西階升」也。</span>
<p class="strong" id="p436"><a class="gg-link" href="#p436" onclick="return changeColor(this);"></a>賓俎，脊、脅、肩、肺。主人俎，脊、脅、臂、肺。介俎，脊、脅、（肫、）胳、肺。肺皆離。皆右體，進腠。</p>
<span class="zhushi" id="p437"><a class="gg-link" href="#p437" onclick="return changeColor(this);"></a>凡牲，前脛骨三︰肩、臂、臑也。後脛骨二︰膊、胳也。尊者俎尊骨，卑者俎卑骨。<span class="shu-ming">祭統</span>曰︰「凡為俎者，以骨為上，骨有貴賤。」凡前貴後賤。離猶㨒也。腠，理也。進理，謂前其本也。今文胳作骼。</span>
<span class="jianshu" id="p438"><a class="gg-link" href="#p438" onclick="return changeColor(this);"></a><span class="yinwen">疏</span>「賓俎」至「進腠」。○注「凡牲」至「作骼」。○釋曰︰此序體，賓用肩，主人用臂，介用胳，其間有臑肫在而介不用者，蓋為大夫俎，故此闕焉。是以<span class="shu-ming">鄉射</span>記云︰「賓俎，脊、脅、肩、肺。主人俎，脊、脅、臂、肺。」注云︰「賓俎用肩，主人用臂，尊賓也。」若有尊者，則俎其餘體，是臑肫為大夫明矣。大夫雖尊，不奪賓主正禮，故用體卑於主人與賓，而尊於介也。或有介俎肫、胳，不言者，欲見用體無常，若有一大夫即介用肫，若有二大夫則介用胳，故肫、胳兩見亦徒也。云一「脛骨二︰膊、胳也」者，此皆如<span class="shu-ming">特牲</span>、<span class="shu-ming">少牢</span>不取觳也。云「<span class="shu-ming">祭統</span>」者，據祭祀歸俎之法，此據飲酒生人之禮，引之者，取一邊，骨有貴賤之義，以其賓用肩，主人用臂，介用胳，前貴於後也。</span>
<p class="strong" id="p439"><a class="gg-link" href="#p439" onclick="return changeColor(this);"></a>以爵拜者不徒作。</p>
<span class="zhushi" id="p440"><a class="gg-link" href="#p440" onclick="return changeColor(this);"></a>作，起也。言拜既爵者不徒起，起必酢主人。</span>
<span class="jianshu" id="p441"><a class="gg-link" href="#p441" onclick="return changeColor(this);"></a><span class="yinwen">疏</span>「以爵拜者不徒作」。○注「作起」至「主人」。○釋曰︰經直云「以爵拜者不徒作」，鄭知「拜既爵者不徒起，起必酢主人」者，以其拜受爵者有不酢主人法，故上經眾賓之長一人受爵而不酢主人，故此是拜，既爵起，必酢主人者也。</span>
<p class="strong" id="p442"><a class="gg-link" href="#p442" onclick="return changeColor(this);"></a>坐卒爵者拜既爵，立卒爵者不拜既爵。</p>
<span class="zhushi" id="p443"><a class="gg-link" href="#p443" onclick="return changeColor(this);"></a>降殺各從其宜，不使相錯，唯工不從此禮。</span>
<span class="jianshu" id="p444"><a class="gg-link" href="#p444" onclick="return changeColor(this);"></a><span class="yinwen">疏</span>「坐卒」至「既爵」。○注「降殺」至「此禮」。○釋曰︰以其工無目，不使立卒爵，唯坐卒爵，不拜既爵與立卒爵者，同故云「唯工不從此禮」也。</span>
<p class="strong" id="p445"><a class="gg-link" href="#p445" onclick="return changeColor(this);"></a>凡奠者於左，</p>
<span class="zhushi" id="p446"><a class="gg-link" href="#p446" onclick="return changeColor(this);"></a>不飲者，不欲其妨。</span>
<span class="jianshu" id="p447"><a class="gg-link" href="#p447" onclick="return changeColor(this);"></a><span class="yinwen">疏</span>「凡奠者於左」。○注「不飲」至「其妨」。○釋曰︰奠於左者，謂主人酬賓之觶，主人奠於薦右，客不盡主人之歡，奠之於左，是不欲其妨後奠爵也。</span>
<p class="strong" id="p448"><a class="gg-link" href="#p448" onclick="return changeColor(this);"></a>將舉，於右。</p>
<span class="zhushi" id="p449"><a class="gg-link" href="#p449" onclick="return changeColor(this);"></a>便也。</span>
<span class="jianshu" id="p450"><a class="gg-link" href="#p450" onclick="return changeColor(this);"></a><span class="yinwen">疏</span>「將舉於右」。○注「便也」。○釋曰︰謂若上文一人舉觶為旅酬始，二人舉觶為無算爵始，皆奠於右，是其將舉者於右，以右手舉之便也。</span>
<p class="strong" id="p451"><a class="gg-link" href="#p451" onclick="return changeColor(this);"></a>眾賓之長一人辭洗，如賓禮。</p>
<span class="zhushi" id="p452"><a class="gg-link" href="#p452" onclick="return changeColor(this);"></a>於三人之中，復差有尊者，餘二人雖為之洗，不敢辭，其下不洗。</span>
<span class="jianshu" id="p453"><a class="gg-link" href="#p453" onclick="return changeColor(this);"></a><span class="yinwen">疏</span>「眾賓」至「賓禮」。○注「於三」至「不洗」。○釋曰︰此記上主人獻眾賓時，主人揖升，坐取爵于西楹下，降洗爵，眾賓長一人降，亦進，東向辭洗，如賓禮。是於三人之中復差尊者得辭洗，餘二人雖為之洗，不敢辭也。云「其下不洗」者，謂其堂下立者不為之洗，獻之而已。</span>
<p class="strong" id="p454"><a class="gg-link" href="#p454" onclick="return changeColor(this);"></a>立者東面北上。若有北面者，則東上。</p>
<span class="zhushi" id="p455"><a class="gg-link" href="#p455" onclick="return changeColor(this);"></a>賢者眾寡無常也。或統於堂，或統於門。</span>
<span class="jianshu" id="p456"><a class="gg-link" href="#p456" onclick="return changeColor(this);"></a><span class="yinwen">疏</span>「立者」至「東上」。○注「賢者」至「於門」。○釋曰︰此謂堂下立者，鄉人賢者或多或少。若少，則東面北上，統於堂也；若多，東面立不盡，即門西，北面東上，統於門也。</span>
<p class="strong" id="p457"><a class="gg-link" href="#p457" onclick="return changeColor(this);"></a>樂正與立者，皆薦以齒。</p>
<span class="zhushi" id="p458"><a class="gg-link" href="#p458" onclick="return changeColor(this);"></a>謂其飲之次也。尊樂正同於賓黨，不言飲而言薦，以明飲也。既飲，皆薦於其位，樂正位西階東，北面。</span>
<span class="jianshu" id="p459"><a class="gg-link" href="#p459" onclick="return changeColor(this);"></a><span class="yinwen">疏</span>「樂正」至「以齒」。○注「謂其」至「北面」。○釋曰︰云「謂其飲之次也」者，謂樂正與立者以齒受旅，是飲之次也。云薦者以先飲乃薦，依飲之次而薦之，故明飲也。必有飲薦相將者，案上經云「眾賓偏有脯醢」，鄭注云︰「以每獻薦於其位，位在下。」此言樂正與立者皆薦以齒，明受獻乃薦於眾賓，在下者同也。</span>
<p class="strong" id="p460"><a class="gg-link" href="#p460" onclick="return changeColor(this);"></a>凡舉爵，三作而不徒爵。</p>
<span class="zhushi" id="p461"><a class="gg-link" href="#p461" onclick="return changeColor(this);"></a>謂獻賓、獻大夫、獻工，皆有薦。</span>
<span class="jianshu" id="p462"><a class="gg-link" href="#p462" onclick="return changeColor(this);"></a><span class="yinwen">疏</span>「凡舉」至「徒爵」。○釋曰︰徒，空也。謂獻賓、獻大夫、獻工，不空以爵，獻之而已，皆有薦脯醢。</span>
<p class="strong" id="p463"><a class="gg-link" href="#p463" onclick="return changeColor(this);"></a>樂作，大夫不入。</p>
<span class="zhushi" id="p464"><a class="gg-link" href="#p464" onclick="return changeColor(this);"></a>後樂賢者。</span>
<span class="jianshu" id="p465"><a class="gg-link" href="#p465" onclick="return changeColor(this);"></a><span class="yinwen">疏</span>「樂作大夫不入」。○注「後樂賢者」。○釋曰︰大夫之入，當一人舉觶之後，未樂作之前，以助主人樂賢。若樂作之後，後樂賢者，故不入也。</span>
<p class="strong" id="p466"><a class="gg-link" href="#p466" onclick="return changeColor(this);"></a>獻工與笙，取爵于上篚。既獻，奠于下篚。</p>
<span class="zhushi" id="p467"><a class="gg-link" href="#p467" onclick="return changeColor(this);"></a>明其異器，敬也。如是，則獻大夫亦然。上篚三爵。</span>
<span class="jianshu" id="p468"><a class="gg-link" href="#p468" onclick="return changeColor(this);"></a><span class="yinwen">疏</span>「獻工」至「下篚」。○注「明其」至「三爵」。○釋曰︰鄭知「上篚三爵」者，以上經初主人獻賓時，云取爵於篚，降洗，獻賓，受酢，主人奠爵于序端，酬賓訖，又取爵於東序端以獻介，受酢訖，奠爵於西楹南，降，三拜眾賓訖，猶升，取爵于西楹下，獻堂上堂下眾賓訖，主人以爵降，奠于篚。是其上篚一爵也。此記又云「獻工與笙，取爵于上篚，既獻，奠于下篚」，是上篚二爵也。又<span class="shu-ming">鄉射禮</span>獻大夫云︰「主人揖讓，以大夫升，拜至，大夫答拜，主人以爵降。」洗獻大夫，此篇亦有大夫，故知上篚有三爵也。</span>
<p class="strong" id="p469"><a class="gg-link" href="#p469" onclick="return changeColor(this);"></a>其笙，則獻諸西階上。</p>
<span class="zhushi" id="p470"><a class="gg-link" href="#p470" onclick="return changeColor(this);"></a>謂主人拜送爵也。於工拜于阼階上者，以其坐於西階東也。古文無上。</span>
<span class="jianshu" id="p471"><a class="gg-link" href="#p471" onclick="return changeColor(this);"></a><span class="yinwen">疏</span>「其笙」至「階上」。○注「謂主」至「無上」。○釋曰︰上經主人獻笙于西階上，此記人又言之者，為拜送送爵而言也，故鄭云「主人拜送爵」也。云「於工拜于阼階上者，以其坐於西階東也」者，以工坐於西階東，主人不得西階上拜送爵故也。此笙在西階，獻於西階，工嫌亦阼階拜送，故此明之也。</span>
<p class="strong" id="p472"><a class="gg-link" href="#p472" onclick="return changeColor(this);"></a>磬，階間縮霤，北面鼓之。</p>
<span class="zhushi" id="p473"><a class="gg-link" href="#p473" onclick="return changeColor(this);"></a>縮，從也。霤以東西為從。鼓猶擊也。大夫而特縣，方賓鄉人之賢者，從士禮也。射則磬在東。古文縮為蹙。</span>
<span class="jianshu" id="p474"><a class="gg-link" href="#p474" onclick="return changeColor(this);"></a><span class="yinwen">疏</span>「磬階」至「鼓之」。○注「縮從」至「為蹙」。○釋曰︰言「大夫而特縣」者，案<span class="shu-ming">周禮‧小胥</span>「半為堵，全為肆」，鄭注云︰「鍾磬者，縮縣之，二八十六枚而在一虡謂之堵。鍾一堵、磬一堵謂之肆。半之者，謂諸侯之卿、大夫、士也。」諸侯之卿、大夫西縣鍾，東縣磬。今諸侯、卿、大夫合鍾磬俱有，今直云磬，是以鄭云︰大夫而特縣，方賓鄉人之賢者，從士禮也。云「射則磬在東」者，據<span class="shu-ming">鄉射</span>而言，避射位，故在東，與此階間異也。</span>
<p class="strong" id="p475"><a class="gg-link" href="#p475" onclick="return changeColor(this);"></a>主人、介，凡升席自北方，降自南方。</p>
<span class="zhushi" id="p476"><a class="gg-link" href="#p476" onclick="return changeColor(this);"></a>席南上，升由下，降由上，由便。</span>
<span class="jianshu" id="p477"><a class="gg-link" href="#p477" onclick="return changeColor(this);"></a><span class="yinwen">疏</span>「主人」至「南方」。○注「席南」至「由便」。○釋曰︰案<span class="shu-ming">曲禮</span>云︰「席南鄉、北鄉，以西方為上，東鄉、西鄉，以南方為上。」鄭注云︰「坐在陽則上左，在陰則上右。」是以主人與介席南方為上，故升由下，降由上者，便也。若然，席坐在陰，以東為上者，統於主人也。</span>
<p class="strong" id="p478"><a class="gg-link" href="#p478" onclick="return changeColor(this);"></a>司正，既舉觶而薦諸其位。</p>
<span class="zhushi" id="p479"><a class="gg-link" href="#p479" onclick="return changeColor(this);"></a>司正，主人之屬也。無獻，因其舉觶而薦之。</span>
<span class="jianshu" id="p480"><a class="gg-link" href="#p480" onclick="return changeColor(this);"></a><span class="yinwen">疏</span>「司正」至「其位」。○注「司正」至「薦之」。○釋曰︰案下文云「主人之贊者西面北上，不與，無算爵然後與」。是其無獻也，故因舉觶薦諸其位。</span>
<p class="strong" id="p481"><a class="gg-link" href="#p481" onclick="return changeColor(this);"></a>凡旅，不洗。</p>
<span class="zhushi" id="p482"><a class="gg-link" href="#p482" onclick="return changeColor(this);"></a>敬禮殺也。</span>
<span class="jianshu" id="p483"><a class="gg-link" href="#p483" onclick="return changeColor(this);"></a><span class="yinwen">疏</span>「凡旅不洗」。○注「敬禮殺也」。○釋曰︰案上二人舉觶皆為旅始，不可不自潔，故洗。自此以後，旅酬皆不洗，故云「凡旅不洗」也。</span>
<p class="strong" id="p484"><a class="gg-link" href="#p484" onclick="return changeColor(this);"></a>不洗者不祭。</p>
<span class="zhushi" id="p485"><a class="gg-link" href="#p485" onclick="return changeColor(this);"></a>不甚潔也。</span>
<p class="strong" id="p486"><a class="gg-link" href="#p486" onclick="return changeColor(this);"></a>既旅，士不入。</p>
<span class="zhushi" id="p487"><a class="gg-link" href="#p487" onclick="return changeColor(this);"></a>後正禮也，既旅則將燕矣。</span>
<span class="jianshu" id="p488"><a class="gg-link" href="#p488" onclick="return changeColor(this);"></a><span class="yinwen">疏</span>「既旅士不入」。○注「後正」至「燕矣」。○釋曰︰旅謂旅酬，所酬獻皆拜受，故云「正禮」。既旅之後無算爵，行燕飲之法，非正禮，故士不入，後正禮故也。</span>
<p class="strong" id="p489"><a class="gg-link" href="#p489" onclick="return changeColor(this);"></a>徹俎，賓、介、遵者之俎，受者以降，遂出授從者。</p>
<span class="zhushi" id="p490"><a class="gg-link" href="#p490" onclick="return changeColor(this);"></a>以送之。</span>
<span class="jianshu" id="p491"><a class="gg-link" href="#p491" onclick="return changeColor(this);"></a><span class="yinwen">疏</span>「徹俎」至「從者」。○釋曰︰以上文正經賓、介、遵者之俎直云降自西階，無出之文，故記之。上之必授從者，以其己所當得也。</span>
<p class="strong" id="p492"><a class="gg-link" href="#p492" onclick="return changeColor(this);"></a>主人之俎，以東。</p>
<span class="zhushi" id="p493"><a class="gg-link" href="#p493" onclick="return changeColor(this);"></a>藏於東方。</span>
<span class="jianshu" id="p494"><a class="gg-link" href="#p494" onclick="return changeColor(this);"></a><span class="yinwen">疏</span>「主人之俎以東」。○注「藏於東方」。○釋曰︰已上文三云主人授弟子俎，弟子以降自西階，不言以東，故記人辨之。云「藏於東方」者，以其主人，故云藏之。</span>
<p class="strong" id="p495"><a class="gg-link" href="#p495" onclick="return changeColor(this);"></a>樂正命奏<span class="shu-ming">陔</span>，賓出，至於階，<span class="shu-ming">陔</span>作。</p>
<span class="jianshu" id="p496"><a class="gg-link" href="#p496" onclick="return changeColor(this);"></a><span class="yinwen">疏</span>「樂正」至「陔作」。○釋曰︰<span class="shu-ming">陔</span>謂<span class="shu-ming">陔夏</span>，<span class="shu-ming">詩</span>篇名。命擊鼓者，賓降自西階，恐賓醉失禮，故至階奏之。</span>
<p class="strong" id="p497"><a class="gg-link" href="#p497" onclick="return changeColor(this);"></a>若有諸公，則大夫於主人之北，西面。</p>
<span class="zhushi" id="p498"><a class="gg-link" href="#p498" onclick="return changeColor(this);"></a>其西面者，北上，統於公。</span>
<span class="jianshu" id="p499"><a class="gg-link" href="#p499" onclick="return changeColor(this);"></a><span class="yinwen">疏</span>「若有」至「北面」。○注「其西」至「於公」。○釋曰︰若無諸公，則大夫南面西上，統於遵也。</span>
<p class="strong" id="p500"><a class="gg-link" href="#p500" onclick="return changeColor(this);"></a>主人之贊者西面，北上，不與。</p>
<span class="zhushi" id="p501"><a class="gg-link" href="#p501" onclick="return changeColor(this);"></a>贊，佐也。謂主人之屬，佐助主人禮事，徹鼏，沃盥，設薦俎者。西面北上，統於堂也。與，及也。不及謂不獻酒。</span>
<span class="jianshu" id="p502"><a class="gg-link" href="#p502" onclick="return changeColor(this);"></a><span class="yinwen">疏</span>「主人」至「不與」。○注「贊佐」至「獻酒」。○釋曰︰云「西面北上，統於堂也」者，以其主人之屬故也。</span>
<p class="strong" id="p503"><a class="gg-link" href="#p503" onclick="return changeColor(this);"></a>無算爵，然後與。</p>
<span class="zhushi" id="p504"><a class="gg-link" href="#p504" onclick="return changeColor(this);"></a>燕乃及之。</span>
<span class="jianshu" id="p505"><a class="gg-link" href="#p505" onclick="return changeColor(this);"></a><span class="yinwen">疏</span>注「燕乃及之」。○釋曰︰以其主人之屬，非主人所敬，故無算爵乃得酒也。</span>
</div></body></html>