<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">儀禮注疏-卷九・公食大夫禮第九</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>公食大夫禮第九</h1></div><hr/>
<p class="strong" id="p0"><a class="gg-link" href="#p0" onclick="return changeColor(this);"></a>公食大夫之禮。</p>
<p class="strong" id="p1"><a class="gg-link" href="#p1" onclick="return changeColor(this);"></a>使大夫戒，各以其爵。</p>
<span class="zhushi" id="p2"><a class="gg-link" href="#p2" onclick="return changeColor(this);"></a>戒猶告也。告之必使同班，敵者易以相親敬。</span>
<span class="jianshu" id="p3"><a class="gg-link" href="#p3" onclick="return changeColor(this);"></a><span class="yinwen">疏</span>「公食」至「其爵」。○注「戒猶」至「親敬」。○釋曰︰自此盡「如聘」，論主君使大夫就館，戒聘客使來行食禮之事。云「各以其爵」者，此篇雖據子男大夫為正，兼見五等諸侯大聘使卿之事，故云各以其爵也。</span>
<p class="strong" id="p4"><a class="gg-link" href="#p4" onclick="return changeColor(this);"></a>上介出請，入告。</p>
<span class="zhushi" id="p5"><a class="gg-link" href="#p5" onclick="return changeColor(this);"></a>問所以來事。</span>
<span class="jianshu" id="p6"><a class="gg-link" href="#p6" onclick="return changeColor(this);"></a><span class="yinwen">疏</span>「上介出請入告」。○注「問所以來事」。○釋曰︰據大夫就賓館之門外，賓使上介出請大夫所為來之事。</span>
<p class="strong" id="p7"><a class="gg-link" href="#p7" onclick="return changeColor(this);"></a>三辭。</p>
<span class="zhushi" id="p8"><a class="gg-link" href="#p8" onclick="return changeColor(this);"></a>為既先受賜，不敢當。</span>
<span class="jianshu" id="p9"><a class="gg-link" href="#p9" onclick="return changeColor(this);"></a><span class="yinwen">疏</span>「三辭」。○注「為既」至「敢當」。○釋曰︰既先受賜者，謂聘日致饔，受賜大禮，故今辭食，不敢當之。但受饔之時，禮辭而已，至於饗食，皆當三辭。</span>
<p class="strong" id="p10"><a class="gg-link" href="#p10" onclick="return changeColor(this);"></a>賓出，拜辱。</p>
<span class="zhushi" id="p11"><a class="gg-link" href="#p11" onclick="return changeColor(this);"></a>拜使者，屈辱來迎已。</span>
<p class="strong" id="p12"><a class="gg-link" href="#p12" onclick="return changeColor(this);"></a>大夫不答拜，將命。</p>
<span class="zhushi" id="p13"><a class="gg-link" href="#p13" onclick="return changeColor(this);"></a>不答拜，為人使也。將猶致也。</span>
<p class="strong" id="p14"><a class="gg-link" href="#p14" onclick="return changeColor(this);"></a>賓再拜稽首。</p>
<span class="zhushi" id="p15"><a class="gg-link" href="#p15" onclick="return changeColor(this);"></a>受命。</span>
<p class="strong" id="p16"><a class="gg-link" href="#p16" onclick="return changeColor(this);"></a>大夫還，</p>
<span class="zhushi" id="p17"><a class="gg-link" href="#p17" onclick="return changeColor(this);"></a>復於君。</span>
<p class="strong" id="p18"><a class="gg-link" href="#p18" onclick="return changeColor(this);"></a>賓不拜送，遂從之。</p>
<span class="zhushi" id="p19"><a class="gg-link" href="#p19" onclick="return changeColor(this);"></a>不拜送者，為從之，不終事。</span>
<span class="jianshu" id="p20"><a class="gg-link" href="#p20" onclick="return changeColor(this);"></a><span class="yinwen">疏</span>「賓不」至「從之」。○注「不拜」至「終事」。○釋曰︰案〈鄉飲酒〉主人拜送，賓不答拜，云禮有終。此賓不拜送，為從之不終事，故賓不拜送也。若然，〈鄉飲酒〉、〈鄉射〉戒賓，遂從之，而云拜辱、拜送者，以其主人先反，不相隨，故得拜辱、拜送。〈覲禮〉使者勞賓於門外，侯氏再拜，遂送之。使者既不先反，猶拜送者，尊天子使故也。</span>
<p class="strong" id="p21"><a class="gg-link" href="#p21" onclick="return changeColor(this);"></a>賓朝服即位于大門外，如聘。</p>
<span class="zhushi" id="p22"><a class="gg-link" href="#p22" onclick="return changeColor(this);"></a>於是朝服，則初時玄端。如聘，亦入于次俟。</span>
<span class="jianshu" id="p23"><a class="gg-link" href="#p23" onclick="return changeColor(this);"></a><span class="yinwen">疏</span>「賓朝」至「如聘」。○注「於是」至「次俟」。○釋曰︰云「大門外，如聘」者，則賓主設擯介以相待，如聘時。云「於是朝服，則初時玄端」者，初時，謂賓發館時服玄端。若〈鄉射〉「主人朝服乃速賓」，鄭注云︰「射，賓輕也。戒時玄端。」以此言之，亦賓在館拜所戒大夫即玄端，賓遂從大夫至君大門外，入次，乃去玄端，著朝服，出次，即位也。云「如聘，亦入於次俟」者，案〈聘禮〉︰「賓皮弁聘，至於朝，賓入于次。」注云︰「入于次者，俟辦。」則此入次，亦俟主人辦也。若然，〈聘禮〉重賓，發館即皮弁。此食禮輕，及大門乃朝服。</span>
<p class="strong" id="p24"><a class="gg-link" href="#p24" onclick="return changeColor(this);"></a>即位。具。</p>
<span class="zhushi" id="p25"><a class="gg-link" href="#p25" onclick="return changeColor(this);"></a>主人也。</span>
<p class="strong" id="p26"><a class="gg-link" href="#p26" onclick="return changeColor(this);"></a>擯者俟君於大門外，卿大夫士序，及宰夫具其饌物，皆於廟門之外。</p>
<span class="jianshu" id="p27"><a class="gg-link" href="#p27" onclick="return changeColor(this);"></a><span class="yinwen">疏</span>「即位具」。○注「主人」至「之外」。○釋曰︰云「擯者俟君於大門外」者，解即位之事。云「卿大夫士序，及宰夫具其饌物，皆於廟門之外」者，以其君迎賓入，始言卿大夫以下廟內之位，則知此具饌物時，皆在廟門外也。故鄭下文注云︰「自卿大夫至此，不先即位從君而入者，明助君饗食，賓自無事，故不在大門內。」是其義也。</span>
<p class="strong" id="p28"><a class="gg-link" href="#p28" onclick="return changeColor(this);"></a>羹定。</p>
<span class="zhushi" id="p29"><a class="gg-link" href="#p29" onclick="return changeColor(this);"></a>肉謂之羹。定猶孰也。著之者，下以為節。</span>
<span class="jianshu" id="p30"><a class="gg-link" href="#p30" onclick="return changeColor(this);"></a><span class="yinwen">疏</span>「羹定」。○注「肉謂」至「為節」。○釋曰︰云「肉謂之羹」者，〈爾雅〉文。云「著之者，下以為節」者，羹定與下文「陳鼎」之節為目也。</span>
<p class="strong" id="p31"><a class="gg-link" href="#p31" onclick="return changeColor(this);"></a>甸人陳鼎七，當門，南面，西上，設扃鼏。鼏若束若編。</p>
<span class="zhushi" id="p32"><a class="gg-link" href="#p32" onclick="return changeColor(this);"></a>七鼎，一大牢也。甸人，塚宰之屬，兼亨人者。南面西上，以其為賓，統於外也。扃，鼎扛，所以舉之者也。凡鼎鼏，蓋以茅為之，長則束本，短則編其中央。今文扃作鉉，古文鼏皆作密。</span>
<span class="jianshu" id="p33"><a class="gg-link" href="#p33" onclick="return changeColor(this);"></a><span class="yinwen">疏</span>「甸人」至「若編」。○注「七鼎」至「作密」。○釋曰︰云「七鼎，一大牢也」者，案〈聘禮〉致飧與饔餼皆九鼎，此亦一大牢而七鼎者，此食禮輕，無鮮魚、鮮腊，與〈聘禮〉「腥一牢鼎七」同也。云「甸人，塚宰之屬，兼亨人」者，案〈天官〉有甸師氏，兼有亨人，皆屬塚宰。彼天子禮，諸侯比天子為兼官，故甸人兼亨人也。必使甸人陳鼎兼亨人者，案〈亨人職〉云「掌共鼎鑊」，又案〈甸師職〉云掌「帥其徒以薪蒸，役外內饔之事」，故使甸人兼亨人陳鼎。若然，案〈少牢〉「羹定饔人陳鼎」者，以其無甸人官，故饔人陳鼎也。〈既夕士禮〉云「甸人抗重」，又云「甸人築坅坎」，以士無臣，使屬吏攝甸人之事，非謂置此官也。云「凡鼎鼏，蓋以茅為之」者，諸文多言鼎鼏，皆不言所用之物，此經雖言「若束若編」，亦不指所用之體，故鄭云「蓋」以疑之。然必知用茅者，〈詩〉曰︰「白茅苞之。」〈尚書〉孔傳云︰「苴以白茅。」茅是潔白之物，故疑用茅也。</span>
<p class="strong" id="p34"><a class="gg-link" href="#p34" onclick="return changeColor(this);"></a>設洗如饗。</p>
<span class="zhushi" id="p35"><a class="gg-link" href="#p35" onclick="return changeColor(this);"></a>必如饗者，先饗後食，如其近者也。饗禮亡，燕禮則設洗於阼階東南。古文饗或作鄉。</span>
<span class="jianshu" id="p36"><a class="gg-link" href="#p36" onclick="return changeColor(this);"></a><span class="yinwen">疏</span>「設洗如饗」。○注「必如」至「作鄉」。○釋曰︰云「必如饗者，先饗後食，如其近者也」，鄭據此文行食禮，而云如饗，明先饗，設洗訖，乃後食，故鄉前如之，是先饗後食也。案〈聘禮〉云「公於賓，壹食再饗」，則食在饗前矣。不言如〈燕禮〉者，饗食在廟，燕在寢，則是饗食重，先行之。故二者自相先後，是以不得用〈燕禮〉決之也。引〈燕禮〉者，欲見設洗之法，燕與饗食同，故無饗禮，引〈燕禮〉而言也。</span>
<p class="strong" id="p37"><a class="gg-link" href="#p37" onclick="return changeColor(this);"></a>小臣具槃匜，在東堂下。</p>
<span class="zhushi" id="p38"><a class="gg-link" href="#p38" onclick="return changeColor(this);"></a>為公盥也。公尊，不就洗。小臣於小賓客饗食，掌正君服位。</span>
<span class="jianshu" id="p39"><a class="gg-link" href="#p39" onclick="return changeColor(this);"></a><span class="yinwen">疏</span>「小臣」至「堂下」。○注「為公」至「服位」。○釋曰︰知此「為公盥」者，案〈特牲〉尸尊，不就洗，盥用槃匜，故知此所設槃匜亦為公盥，不就洗也。云「小臣於小賓客饗食，掌正君位」者，按〈夏官‧小臣職〉云「小祭祀，賓客饗食」，如大仆之法。此諸侯之聘客饗食，故亦小臣掌之也。</span>
<p class="strong" id="p40"><a class="gg-link" href="#p40" onclick="return changeColor(this);"></a>宰夫設筵，加席、几。</p>
<span class="zhushi" id="p41"><a class="gg-link" href="#p41" onclick="return changeColor(this);"></a>設筵於戶西，南面而左几。公不賓至授几者，親設湆醬，可以略此。</span>
<span class="jianshu" id="p42"><a class="gg-link" href="#p42" onclick="return changeColor(this);"></a><span class="yinwen">疏</span>○注釋曰︰云「設筵於戶西，南面而左几」者，以其賓在戶牖之間，南面，又生人左几，異於神右几故也。云「公不賓至授几者，親設湆醬，可以略此」者，決〈聘禮〉禮賓時，公親授几者，以無設湆醬之事故也。故下記云「不授几」，鄭云「異於醴也」。</span>
<p class="strong" id="p43"><a class="gg-link" href="#p43" onclick="return changeColor(this);"></a>無尊。</p>
<span class="zhushi" id="p44"><a class="gg-link" href="#p44" onclick="return changeColor(this);"></a>主於食，不獻酬。</span>
<p class="strong" id="p45"><a class="gg-link" href="#p45" onclick="return changeColor(this);"></a>飲酒、漿飲，俟于東房。</p>
<span class="zhushi" id="p46"><a class="gg-link" href="#p46" onclick="return changeColor(this);"></a>飲酒，清酒也。漿飲，酨漿也。其俟奠於豐上也。飲酒先言飲，明非獻酬之酒也。漿飲先言漿，別於六飲也。</span>
<span class="jianshu" id="p47"><a class="gg-link" href="#p47" onclick="return changeColor(this);"></a><span class="yinwen">疏</span>「飲酒」至「東房」。○注「飲酒」至「飲也」。○釋曰︰云「飲酒，清酒也」者，按〈周禮‧酒正〉注先鄭云︰「清酒，祭祀之酒。」後鄭從之。則此賓客用之者，優賓故也。云「漿飲，酨漿也」者，酨之言載，以其汁滓相載，故云酨。漢法有此名故也。云「其俟奠於豐上也」者，下云「飲酒實於觶，加于豐」是也。此云奠，即彼加也。云「飲酒先言飲，明非獻酬之酒也」者，以其〈鄉飲酒〉、〈燕禮〉等獻酬之酒皆不言飲，飲之，可知此擬酳口，故言飲，是異於獻酬酒故也。是以〈酒人〉云︰「共賓客之禮酒、飲酒。」鄭注云︰「禮酒，饗燕之酒。」不言飲食之酒，云飲，亦是其義也。云「漿飲先言漿，別於六飲也」者，按〈漿人〉云︰「共王六飲，水、漿、醴、涼、醫、酏。」彼先云六飲，后云水漿，與此先云漿不同，故云先云漿別於六飲。必別於六飲者，彼六飲為渴而飲，此漿為酳口，不為渴，故異之。</span>
<p class="strong" id="p48"><a class="gg-link" href="#p48" onclick="return changeColor(this);"></a>凡宰夫之具，饌于東房。</p>
<span class="zhushi" id="p49"><a class="gg-link" href="#p49" onclick="return changeColor(this);"></a>凡，非一也。飲食之具，宰夫所掌也。酒漿不在凡中者，雖無尊，猶嫌在堂。</span>
<span class="jianshu" id="p50"><a class="gg-link" href="#p50" onclick="return changeColor(this);"></a><span class="yinwen">疏</span>「凡宰」至「東房」。○注「凡非」至「在堂」。○釋曰︰云「酒漿不在凡中者，雖無尊，猶嫌在堂」者，以其酒漿常在堂，若不特言之，則凡中不含之，言謂酒漿仍在堂，故上特言之。</span>
<p class="strong" id="p51"><a class="gg-link" href="#p51" onclick="return changeColor(this);"></a>公如賓服，迎賓于大門內。</p>
<span class="zhushi" id="p52"><a class="gg-link" href="#p52" onclick="return changeColor(this);"></a>不出大門，降於國君。</span>
<span class="jianshu" id="p53"><a class="gg-link" href="#p53" onclick="return changeColor(this);"></a><span class="yinwen">疏</span>「公如」至「門內」。○注「不出」至「國君」。○釋曰︰自此盡「階上北面再拜稽首」，論主君迎賓入拜至之事。云「不出大門，降於國君」者，按〈周禮‧司儀〉云︰「將幣，交擯，三辭，車逆，拜辱，賓車進，答拜。」又云致饔餼，饗食，「皆如將幣之儀」。是國君來則出迎也。</span>
<p class="strong" id="p54"><a class="gg-link" href="#p54" onclick="return changeColor(this);"></a>大夫納賓。</p>
<span class="zhushi" id="p55"><a class="gg-link" href="#p55" onclick="return changeColor(this);"></a>大夫，謂上擯也。納賓以公命。</span>
<p class="strong" id="p56"><a class="gg-link" href="#p56" onclick="return changeColor(this);"></a>賓入門左，公再拜。賓辟，再拜稽首。</p>
<span class="zhushi" id="p57"><a class="gg-link" href="#p57" onclick="return changeColor(this);"></a>左，西方，賓位也。辟，逡遁，不敢當君拜也。</span>
<p class="strong" id="p58"><a class="gg-link" href="#p58" onclick="return changeColor(this);"></a>公揖入，賓從。</p>
<span class="zhushi" id="p59"><a class="gg-link" href="#p59" onclick="return changeColor(this);"></a>揖入，道之。</span>
<p class="strong" id="p60"><a class="gg-link" href="#p60" onclick="return changeColor(this);"></a>及廟門，公揖入。</p>
<span class="zhushi" id="p61"><a class="gg-link" href="#p61" onclick="return changeColor(this);"></a>廟，禰廟也。</span>
<span class="jianshu" id="p62"><a class="gg-link" href="#p62" onclick="return changeColor(this);"></a><span class="yinwen">疏</span>「及廟門公揖入」。○注「廟禰廟也」。○釋曰︰〈儀禮〉之內單言廟者，皆據禰廟。是以〈昏禮〉納采云「至於廟」，記云「凡行事必用昏昕，受諸禰廟」，以此而言，則言廟皆禰廟也。若非禰廟，則言廟祧，若〈聘禮〉云「不腆先君之祧」，問卿云「受于祖廟」之類是也。但受聘在祖廟，食饗在禰，燕輕於食饗，又在寢，是其差次也。</span>
<p class="strong" id="p63"><a class="gg-link" href="#p63" onclick="return changeColor(this);"></a>賓入，三揖。</p>
<span class="zhushi" id="p64"><a class="gg-link" href="#p64" onclick="return changeColor(this);"></a>每曲揖，及當碑揖，相人偶。</span>
<p class="strong" id="p65"><a class="gg-link" href="#p65" onclick="return changeColor(this);"></a>至于階，三讓。</p>
<span class="zhushi" id="p66"><a class="gg-link" href="#p66" onclick="return changeColor(this);"></a>讓先升。</span>
<span class="jianshu" id="p67"><a class="gg-link" href="#p67" onclick="return changeColor(this);"></a><span class="yinwen">疏</span>「至於階三讓」。○釋曰︰按〈曲禮〉云︰「客若降等，則就主人之階。主人固辭，然後客復就西階。」此亦降等，初即就西階者，此君與客食禮，禮之正，彼謂大夫士以小小燕食之禮，故與此不同也。</span>
<p class="strong" id="p68"><a class="gg-link" href="#p68" onclick="return changeColor(this);"></a>公升二等，賓升。</p>
<span class="zhushi" id="p69"><a class="gg-link" href="#p69" onclick="return changeColor(this);"></a>遠下人君。</span>
<span class="jianshu" id="p70"><a class="gg-link" href="#p70" onclick="return changeColor(this);"></a><span class="yinwen">疏</span>「公升二等賓升」。○注「遠下人君」。○釋曰︰言「遠下人君」者，亦取君行一，臣行二之義也。</span>
<p class="strong" id="p71"><a class="gg-link" href="#p71" onclick="return changeColor(this);"></a>大夫立于東夾南，西面，北上。</p>
<span class="zhushi" id="p72"><a class="gg-link" href="#p72" onclick="return changeColor(this);"></a>東夾南，東西節也。取節於夾，明東於堂。</span>
<span class="jianshu" id="p73"><a class="gg-link" href="#p73" onclick="return changeColor(this);"></a><span class="yinwen">疏</span>「大夫」至「北上」。○注「東夾」至「於堂」。○釋曰︰此謂主國卿大夫立位。云「取節於夾，明東於堂」者，序已西為正堂，序東有夾室，今大夫立于夾室之南，是東于堂也。</span>
<p class="strong" id="p74"><a class="gg-link" href="#p74" onclick="return changeColor(this);"></a>士立于門東，北面，西上。</p>
<span class="zhushi" id="p75"><a class="gg-link" href="#p75" onclick="return changeColor(this);"></a>統於門者，非其正位，辟賓在此。</span>
<span class="jianshu" id="p76"><a class="gg-link" href="#p76" onclick="return changeColor(this);"></a><span class="yinwen">疏</span>「士立」至「西上」。○注「統於」至「在此」。○釋曰︰案〈燕禮〉、〈大射〉士在西方，東西北上，不統於門。又在門東北面，宜東統於君。今在門東西上，統於門者，以賓在門西，辟賓，在此非正位故也。</span>
<p class="strong" id="p77"><a class="gg-link" href="#p77" onclick="return changeColor(this);"></a>小臣，東堂下，南面，西上。宰，東夾北，西面，南上。</p>
<span class="zhushi" id="p78"><a class="gg-link" href="#p78" onclick="return changeColor(this);"></a>宰，宰夫之屬也。古文無南上。</span>
<span class="jianshu" id="p79"><a class="gg-link" href="#p79" onclick="return changeColor(this);"></a><span class="yinwen">疏</span>「小臣」至「南上」。○注「宰宰」至「南上」。○釋曰︰云「宰東夾北，西面南上」者，謂在北堂之南，與夾室相當，故云夾北也。云「宰，宰夫之屬也」者，以經云「南上」，則非止一人。但宰官之內，有宰夫之等，是以下有宰夫之官，皆於此立可知，故云之屬也。若然，宰尊官，在小臣之下者，以其小臣位在北堂南，故先見之，非謂尊卑先后為次也。</span>
<p class="strong" id="p80"><a class="gg-link" href="#p80" onclick="return changeColor(this);"></a>內官之士，在宰東北，西面，南上。</p>
<span class="zhushi" id="p81"><a class="gg-link" href="#p81" onclick="return changeColor(this);"></a>夫人之官，內宰之屬也。自卿大夫至此，不先即位，從君而入者，明助君饗食，賓自無事。</span>
<span class="jianshu" id="p82"><a class="gg-link" href="#p82" onclick="return changeColor(this);"></a><span class="yinwen">疏</span>「內官」至「南上」。○注「夫人」至「無事」。○釋曰︰云「夫人之官內宰之屬也」者，經云「內官」，按〈周禮‧天官‧內宰〉下大夫掌王后已下，彼天子內官，諸侯未必有內宰，以其言內官之士，以士為之，明當天子內宰，故舉內宰況之也。云「自卿大夫至此，不先即位，從君而入者，明助君饗食，賓自無事」者，按前聘時，君迎客于大門內時，卿大夫已下入廟即位者，受聘事重，非饗食之事，故先入廟即位。此已下雖有宰及宰夫者，皆有事，及大夫二牲、士庶羞之等，皆助君食賓，非己之事，故后入也。</span>
<p class="strong" id="p83"><a class="gg-link" href="#p83" onclick="return changeColor(this);"></a>介，門西，北面，西上。</p>
<span class="zhushi" id="p84"><a class="gg-link" href="#p84" onclick="return changeColor(this);"></a>西上，自統於賓也。然則承擯以下，立於士西，少進東上。</span>
<span class="jianshu" id="p85"><a class="gg-link" href="#p85" onclick="return changeColor(this);"></a><span class="yinwen">疏</span>「介門」至「西上」。○注「西上」至「東上」。○釋曰︰云「然則承擯以下，立于士西，少進東上」者，以其介統於賓而西上，則擯統於君而東上可知。承擯以下，既是有事之人承擯，是大夫又尊於士，故知少進東上。不言上擯者，上擯有事，其位不定，故不言。</span>
<p class="strong" id="p86"><a class="gg-link" href="#p86" onclick="return changeColor(this);"></a>公當楣北鄉，至再拜，賓降也，公再拜。</p>
<span class="zhushi" id="p87"><a class="gg-link" href="#p87" onclick="return changeColor(this);"></a>楣謂之梁。至再拜者，興禮俟賓，嘉其來也。公再拜，賓降矣。</span>
<span class="jianshu" id="p88"><a class="gg-link" href="#p88" onclick="return changeColor(this);"></a><span class="yinwen">疏</span>「公當」至「再拜」。○注「楣謂」至「降矣」。○釋曰︰自此盡「稽首」，論公拜至賓答拜之事。云「公再拜，賓降矣」者，釋經賓降在「至再拜」下，「公再拜」上。以其至再拜者，公已一拜，賓即降，下公再拜者，賓降后，又一拜。雖一拜，本當再拜，故皆以再拜言之。猶下侑幣之時，「公一拜，賓降，公再拜」，注云︰賓不敢俟成拜也。若然，鄭云「公再拜，賓降矣」者，解經「至再拜，客降」也。</span>
<p class="strong" id="p89"><a class="gg-link" href="#p89" onclick="return changeColor(this);"></a>賓西階東、北面答拜。</p>
<span class="zhushi" id="p90"><a class="gg-link" href="#p90" onclick="return changeColor(this);"></a>西階東，少就主君，敬也。</span>
<p class="strong" id="p91"><a class="gg-link" href="#p91" onclick="return changeColor(this);"></a>擯者辭，</p>
<span class="zhushi" id="p92"><a class="gg-link" href="#p92" onclick="return changeColor(this);"></a>辭拜於下。</span>
<p class="strong" id="p93"><a class="gg-link" href="#p93" onclick="return changeColor(this);"></a>拜也。公降一等，辭曰︰「寡君從子，雖將拜，興也。」</p>
<span class="zhushi" id="p94"><a class="gg-link" href="#p94" onclick="return changeColor(this);"></a>賓降再拜，公降，擯者釋辭矣。賓猶降，終其再拜稽首。興，起也。</span>
<span class="jianshu" id="p95"><a class="gg-link" href="#p95" onclick="return changeColor(this);"></a><span class="yinwen">疏</span>○注釋曰︰云「公降，擯者釋辭矣」者，解經「辭曰寡君從子雖將拜興也」，鄭注云「賓猶降，終其再拜稽首」者，按下文「賓栗階升，不拜」，升既不拜，略於下。雖辭賓，猶終降，再拜稽首也。若然，擯者辭拜於下之時，其位在下，故下記云「卿擯由下」，注云「不升堂」是也。按下文云「擯者退，負東塾而立」，注云「無事」，又云「擯者進相幣」，然則擯者有事則進，無事則退，故負東塾也。</span>
<p class="strong" id="p96"><a class="gg-link" href="#p96" onclick="return changeColor(this);"></a>賓栗階升，不拜。</p>
<span class="zhushi" id="p97"><a class="gg-link" href="#p97" onclick="return changeColor(this);"></a>自以己拜也。栗，實栗也。不拾級連步，趨主國君之命，不拾級而下曰辵。</span>
<span class="jianshu" id="p98"><a class="gg-link" href="#p98" onclick="return changeColor(this);"></a><span class="yinwen">疏</span>○注釋曰︰云「自以己拜也」者，於堂下終為再拜稽首，故於堂上不拜也。云「栗，實栗也」者，謂疾之意也。云「不拾級連步」者，〈曲禮〉云「拾級聚足連步以上」，鄭注云︰「拾當為涉聲之誤也。級，等也。涉等聚足，謂前足躡一等，后足從之並。」此涉級也。連步，鄭云「重蹉跌也」，連步謂足相隨不相過也。其連步據足而言，涉級據階而說，其實一也。此等尋常升法，此栗階據趨君命而上，按〈燕禮〉記云︰「凡君所辭皆栗階」，注云︰「栗，蹙也。謂越等急趨君命也。」又曰「凡栗階不過二等」，注云︰「其始升猶聚足連步，越二等，左右足各一發而升堂。」是栗階之法也。云「不拾級而下曰辵」者，凡升降有四種，云辵者，君臣急諫諍，則越三等為辵階，越一等為歷階，又有連步，又有栗階，為四等也，義已具於〈燕禮〉記疏也。</span>
<p class="strong" id="p99"><a class="gg-link" href="#p99" onclick="return changeColor(this);"></a>命之，成拜，階上北面再拜稽首。</p>
<span class="zhushi" id="p100"><a class="gg-link" href="#p100" onclick="return changeColor(this);"></a>賓降拜，主「君辭之，賓雖終拜，於主君之意猶為不成」。</span>
<span class="jianshu" id="p101"><a class="gg-link" href="#p101" onclick="return changeColor(this);"></a><span class="yinwen">疏</span>「命之」至「稽首」。○注「賓降」至「不成」。○釋曰︰按〈論語〉孔子云︰「拜下，禮也，今拜乎上，泰也。」是以上文主君雖辭賓，猶終拜於下，盡臣之禮，為成拜。「主君之意猶以為不成」，故命之升成拜，賓遂主君之意，故升更拜也。</span>
<p class="strong" id="p102"><a class="gg-link" href="#p102" onclick="return changeColor(this);"></a>士舉鼎，去鼏于外，次入。陳鼎于碑南，南面，西上。右人抽扃，坐奠于鼎西，南順，出自鼎西，左人待載。</p>
<span class="zhushi" id="p103"><a class="gg-link" href="#p103" onclick="return changeColor(this);"></a>入由東，出由西，明為賓也。今文奠為委，古文待為持。</span>
<span class="jianshu" id="p104"><a class="gg-link" href="#p104" onclick="return changeColor(this);"></a><span class="yinwen">疏</span>「士舉」至「待載」。○注「入由」至「為持」。○釋曰︰自此盡「逆退復位」，論鼎入已載之事。云「去鼏於外，次入」者，次入，謂序入也。故〈少牢〉云序入去鼏於外者，以其入當載於俎，故去之也。〈士喪〉、〈士虞〉皆入，乃去鼏者，喪禮變于吉故也。</span>
<p class="strong" id="p105"><a class="gg-link" href="#p105" onclick="return changeColor(this);"></a>雍人以俎入，陳于鼎南。旅人南面加匕于鼎，退。</p>
<span class="zhushi" id="p106"><a class="gg-link" href="#p106" onclick="return changeColor(this);"></a>旅人，雍人之屬。旅食者也。雍人言入，旅人言退，文互相備也。出入之由，亦如舉鼎者。匕俎每器一人，諸侯官多也。</span>
<span class="jianshu" id="p107"><a class="gg-link" href="#p107" onclick="return changeColor(this);"></a><span class="yinwen">疏</span>「雍人」至「鼎退」。○注「旅人」至「多也」。○釋曰︰云「旅人，雍人之屬」者，即〈燕禮〉云︰「尊士旅食于門西，兩圜壺。」鄭云︰「士旅食者，所謂庶人在官者也。」引〈王製〉解之者是也。云「雍人言入，旅人言退，文互相備也」者，雍人言入亦退，旅人言退亦入，皆入而退去，故云文互相備也。云「每器一人，諸侯官多也」者，按〈少牢〉云︰「鼎序入，雍正執一匕以從，雍府執四匕以從，司士合執二俎以從，司士贊者二人，皆合執二俎以相從。」是大夫官少，故每人兼執也。若然，〈特牲〉云「贊者執俎及匕從鼎入」，〈士虞〉亦云「匕俎從士」，〈昏禮〉亦云「匕俎從設」，彼注云︰「執匕者，執俎者，從鼎而入，設之。」不言並合者，士官彌少，並合可知。不言者，文不具或可。士禮又異於大夫，執鼎人兼執匕俎，故〈士喪禮〉小斂大斂奠舉鼎者，兼執俎也。若依前釋，則〈士喪禮〉略威儀故也。</span>
<p class="strong" id="p108"><a class="gg-link" href="#p108" onclick="return changeColor(this);"></a>大夫長盥，洗東南，西面，北上，序進盥。退者與進者交于前。卒盥，序進，南面匕。</p>
<span class="zhushi" id="p109"><a class="gg-link" href="#p109" onclick="return changeColor(this);"></a>長，以長幼也。序猶更也。前，洗南。</span>
<span class="jianshu" id="p110"><a class="gg-link" href="#p110" onclick="return changeColor(this);"></a><span class="yinwen">疏</span>「大夫」至「面匕」。○注「長以」至「洗南」。○釋曰︰云「進盥，退者與進者交于前」，鄭云前謂洗南，但言前，不云北。〈鄉飲酒〉、〈鄉射〉賓盥北面，則此大夫亦皆北面可知。云「長，以長幼也」者，若〈燕禮〉云「命長」之類，皆據長幼為長，不謂眾中之長者也。</span>
<p class="strong" id="p111"><a class="gg-link" href="#p111" onclick="return changeColor(this);"></a>載者西面。</p>
<span class="zhushi" id="p112"><a class="gg-link" href="#p112" onclick="return changeColor(this);"></a>載者，左人也。亦序自鼎東，西面於其前，大夫匕則載之。</span>
<span class="jianshu" id="p113"><a class="gg-link" href="#p113" onclick="return changeColor(this);"></a><span class="yinwen">疏</span>「載者西面」。○注「載者」至「載之」。○釋曰︰前云「左人待載」，其時鼎東南面，今大夫鼎北面南，匕之左人當載，故序自鼎東西面，於其前矣。俎正當鼎南，則載者在鼎南稍東也。</span>
<p class="strong" id="p114"><a class="gg-link" href="#p114" onclick="return changeColor(this);"></a>魚腊飪。</p>
<span class="zhushi" id="p115"><a class="gg-link" href="#p115" onclick="return changeColor(this);"></a>飪，孰也。食禮宜孰，饗有腥者。</span>
<span class="jianshu" id="p116"><a class="gg-link" href="#p116" onclick="return changeColor(this);"></a><span class="yinwen">疏</span>「魚腊飪」。○注「飪孰」至「宜孰」。○釋曰︰上文直云「羹定」，肉謂之羹，恐魚腊不在羹定之中，故此特著魚腊飪也。以食禮尚孰，故皆飪也。○注「饗有腥者」。○釋曰︰〈樂記〉云大饗「而俎腥魚」，鄭注云︰「以腥魚為俎，實不臑孰之。」是饗禮有腥也。又宣公十六年︰「冬，晉侯使士會平王室，定王享之。原襄公相禮，殽烝。武子私問其故。王聞之召武子曰︰季氏，而弗聞乎？王享有體薦，宴有折俎，公當享，卿當宴，王室之禮也。」又〈國語〉云︰禘郊之事則有全烝，王公立飫則有房烝，親戚宴饗則有烝。以此觀之，明饗有腥，以饗禮用體薦。體薦則腥矣。故〈禮記〉云「腥其俎」，謂豚解而腥之，豚解者，皆腥也。</span>
<p class="strong" id="p117"><a class="gg-link" href="#p117" onclick="return changeColor(this);"></a>載體進奏。</p>
<span class="zhushi" id="p118"><a class="gg-link" href="#p118" onclick="return changeColor(this);"></a>體，謂牲與腊也。奏，謂皮膚之理也。進其理，本在前。下大夫體七个。</span>
<span class="jianshu" id="p119"><a class="gg-link" href="#p119" onclick="return changeColor(this);"></a><span class="yinwen">疏</span>○注釋曰︰三牲與腊皆載體，直言體，不辨體形及數，以下魚、腸胃、倫膚皆言七，則此亦七體，故鄭云「下大夫體七个」。若然，七个此不言體形，按〈士虞記〉云「升左肩、臂、臑、肫、骼、脊、脅」七體，彼喪禮用左。又按〈鄉飲酒〉、〈鄉射記〉皆云「右胖進腠」，則此亦用右胖，肩、臑、臂、肫、骼、脊、脅可知。既用右胖，則左胖為庶羞。其庶羞者，此下大夫十六豆，上大夫二十豆是也。若致飧及歸饔餼，腥鼎皆無庶羞。〈鄉飲酒〉、〈鄉射〉、〈燕禮〉、〈大射〉雖同用狗一牲，以其亨，亨亦皆有庶羞也。云「奏，謂皮膚之理。進其理，本在前」者，此謂生人食法，故進本，本謂近上者。若祭祀則進末，故〈少牢〉云「進下」，鄭云「變於食生」是也。</span>
<p class="strong" id="p120"><a class="gg-link" href="#p120" onclick="return changeColor(this);"></a>魚七，縮俎，寢右。</p>
<span class="zhushi" id="p121"><a class="gg-link" href="#p121" onclick="return changeColor(this);"></a>寢右進鬐也。乾魚近腴，多骨鯁。</span>
<span class="jianshu" id="p122"><a class="gg-link" href="#p122" onclick="return changeColor(this);"></a><span class="yinwen">疏</span>「魚七縮俎寢右」。○注「右首」至「骨鯁」。○釋曰︰云「縮俎」者，於人為橫，縮，縱也。魚在俎為縱，於人亦橫。云寢右，鄭云「右首也，寢右，進鬐」也，賓在戶牖之間南面，俎則東西陳之，魚在俎，首在右，腹腴鄉南。鬐，脊也。進脊在北，鄉賓，必以脊鄉賓者，鄭云「乾魚近腴，多骨鯁」，故不欲以腴鄉賓，取脊少骨鯁者鄉賓，優客故也。若祭祀，則進腴，以鬼神尚氣，腴者，氣之所聚，故〈少牢〉進腴是也。</span>
<p class="strong" id="p123"><a class="gg-link" href="#p123" onclick="return changeColor(this);"></a>腸、胃七，同俎。</p>
<span class="zhushi" id="p124"><a class="gg-link" href="#p124" onclick="return changeColor(this);"></a>以其同類也。不異其牛羊，腴賤也。此俎實凡二十八。</span>
<span class="jianshu" id="p125"><a class="gg-link" href="#p125" onclick="return changeColor(this);"></a><span class="yinwen">疏</span>「腸胃七同俎」。○注「以其」至「十八」。○釋曰︰云「以其同類也」者，釋經同俎，以其牛羊同是畜類也。云「不異其牛羊，腴賤也」者，以牲體則異俎，及此腸胃即同俎，以其腹腴賤，故略之，同俎也。云「此俎實二十八」者，牛羊各有腸胃，腸胃各七，四七二十八也。但此腸胃與牲或同鼎同俎，或別鼎別俎，何者？據此下文七鼎腸胃與牲別鼎別俎，是其正法，取其鼎俎奇也。〈少牢〉五俎，腸胃與牲同鼎者，以其有鮮獸，若腸胃別鼎則六，不得奇，故並腸胃與牲同鼎，〈有司徹〉亦然。此腸胃七者，以其與牲體別鼎，故取數於牲亦七。〈少牢〉並腸胃於牲鼎，故云腸三胃三，取數於脊脅各三也。賓尸禮殺於正祭，故腸胃各一。〈既夕〉盛葬奠，故腸胃五也。</span>
<p class="strong" id="p126"><a class="gg-link" href="#p126" onclick="return changeColor(this);"></a>倫膚七。</p>
<span class="zhushi" id="p127"><a class="gg-link" href="#p127" onclick="return changeColor(this);"></a>倫，理也，謂精理滑脃者，今文倫或作論。</span>
<span class="jianshu" id="p128"><a class="gg-link" href="#p128" onclick="return changeColor(this);"></a><span class="yinwen">疏</span>「倫膚七」。○釋曰︰倫膚謂豕之皮革為之，但此公食大夫為賓用為美，故膚與腸胃皆別鼎俎。〈特牲〉腥有三鼎，魚、腊不同鼎，故膚從牲，同鼎。〈有司徹〉雖同〈少牢〉，亦止三鼎而已，羊、豕、魚皆一鼎，故膚還從於牲鼎也。又此膚與牲體之數亦七，而〈少牢〉膚九者，此食禮，故膚從體數。〈少牢〉大夫之祭，膚出下牲，故取數於牲之體而九也。</span>
<p class="strong" id="p129"><a class="gg-link" href="#p129" onclick="return changeColor(this);"></a>腸、胃、膚，皆橫諸俎，垂之。</p>
<span class="zhushi" id="p130"><a class="gg-link" href="#p130" onclick="return changeColor(this);"></a>順其在牲之性也。腸胃垂及俎拒。</span>
<span class="jianshu" id="p131"><a class="gg-link" href="#p131" onclick="return changeColor(this);"></a><span class="yinwen">疏</span>「腸胃」至「垂之」。○注「順其」至「俎拒」。○釋曰︰腸胃得在牲而垂膚，亦言順牲之性者，從多而言。云「垂及俎拒」者，〈少牢〉云「腸三，胃三，垂及俎拒」是也。</span>
<p class="strong" id="p132"><a class="gg-link" href="#p132" onclick="return changeColor(this);"></a>大夫既匕，匕奠于鼎，逆退，復位。</p>
<span class="zhushi" id="p133"><a class="gg-link" href="#p133" onclick="return changeColor(this);"></a>事畢，宜由便也。士匕載者，又待設俎。</span>
<span class="jianshu" id="p134"><a class="gg-link" href="#p134" onclick="return changeColor(this);"></a><span class="yinwen">疏</span>「大夫」至「復位」。○注「事畢」至「設俎」。○釋曰︰「士匕載者，又待設俎」者，以上文云「士舉鼎」，又云「左人待載」，下文云「士設俎于豆南」，是載者又待設俎可知也。</span>
<p class="strong" id="p135"><a class="gg-link" href="#p135" onclick="return changeColor(this);"></a>公降盥。</p>
<span class="zhushi" id="p136"><a class="gg-link" href="#p136" onclick="return changeColor(this);"></a>將設醬。</span>
<span class="jianshu" id="p137"><a class="gg-link" href="#p137" onclick="return changeColor(this);"></a><span class="yinwen">疏</span>「公降盥」。○注「將設醬」。○釋曰︰自此盡「各卻于其西」，論公與宰夫為賓設正饌之事。云「將設醬」者，下云「公設之」，是以盥手也。</span>
<p class="strong" id="p138"><a class="gg-link" href="#p138" onclick="return changeColor(this);"></a>賓降，公辭。</p>
<span class="zhushi" id="p139"><a class="gg-link" href="#p139" onclick="return changeColor(this);"></a>辭其從己。</span>
<p class="strong" id="p140"><a class="gg-link" href="#p140" onclick="return changeColor(this);"></a>卒盥，公壹揖、壹讓，公升，賓升。</p>
<span class="zhushi" id="p141"><a class="gg-link" href="#p141" onclick="return changeColor(this);"></a>揖讓皆一，殺於初。古文壹皆作一。</span>
<p class="strong" id="p142"><a class="gg-link" href="#p142" onclick="return changeColor(this);"></a>宰夫自東房授醯醬，</p>
<span class="zhushi" id="p143"><a class="gg-link" href="#p143" onclick="return changeColor(this);"></a>授，授公也。醯醬，以醯和醬。</span>
<span class="jianshu" id="p144"><a class="gg-link" href="#p144" onclick="return changeColor(this);"></a><span class="yinwen">疏</span>「宰夫」至「醯醬」。○注「授授」至「和醬」。○釋曰︰按記云︰蒲筵常長丈六尺，於堂上戶牖之間南面設之。乃設正饌於中席已東，自中席已西設庶羞也。云「醯醬，以醯和醬」者，按歸饔餼，醯醢別，知此醯醬不別，而以醯和醬者，此經所陳物，異者皆別器，此醯醬下但言醬，不別言醯，明以醯和醬可知。祭祀無此法，以生人尚褻味，故有之。</span>
<p class="strong" id="p145"><a class="gg-link" href="#p145" onclick="return changeColor(this);"></a>公設之。</p>
<span class="zhushi" id="p146"><a class="gg-link" href="#p146" onclick="return changeColor(this);"></a>以其為饌本。</span>
<p class="strong" id="p147"><a class="gg-link" href="#p147" onclick="return changeColor(this);"></a>賓辭，北面坐遷而東遷所。</p>
<span class="zhushi" id="p148"><a class="gg-link" href="#p148" onclick="return changeColor(this);"></a>東遷所，奠之東側，其故處。</span>
<span class="jianshu" id="p149"><a class="gg-link" href="#p149" onclick="return changeColor(this);"></a><span class="yinwen">疏</span>「賓辭」至「遷所」。○注「東遷」至「故處」。○釋曰︰云「東遷所」者，謂以西為上，君設當席中，故東遷之，辟君設處側近也，近其故處。</span>
<p class="strong" id="p150"><a class="gg-link" href="#p150" onclick="return changeColor(this);"></a>公立于序內，西鄉。</p>
<span class="zhushi" id="p151"><a class="gg-link" href="#p151" onclick="return changeColor(this);"></a>不立阼階上，示親饌。</span>
<span class="jianshu" id="p152"><a class="gg-link" href="#p152" onclick="return changeColor(this);"></a><span class="yinwen">疏</span>「公立」至「西鄉」。○注「不立」至「親饌」。○釋曰︰云「不立阼階上，示親饌」者，以其君之行事皆在阼階上，今近阼北者，以其設饌在戶西近北，今君亦近北，是亦親監饌故也。</span>
<p class="strong" id="p153"><a class="gg-link" href="#p153" onclick="return changeColor(this);"></a>賓立于階西，疑立。</p>
<span class="zhushi" id="p154"><a class="gg-link" href="#p154" onclick="return changeColor(this);"></a>不立階上，以主君離阼也。疑，正立也，自定之貌。今文曰西階。</span>
<p class="strong" id="p155"><a class="gg-link" href="#p155" onclick="return changeColor(this);"></a>宰夫自東房薦豆六，設于醬東，西上。韭菹以東醓醢、昌本，昌本南麋臡。以西菁菹、鹿臡。</p>
<span class="zhushi" id="p156"><a class="gg-link" href="#p156" onclick="return changeColor(this);"></a>醓醢，醢有醓。昌本，昌蒲本，菹也。醢有骨謂之臡。菁，蓂菁，菹也。今文臡皆作麋。</span>
<span class="jianshu" id="p157"><a class="gg-link" href="#p157" onclick="return changeColor(this);"></a><span class="yinwen">疏</span>○注釋曰︰云「醓醢，醢有醓」者，按〈周禮‧醢人〉云︰「朝事之豆，韭菹醓醢。」已下依此為次，彼注云︰「醓，肉汁也。」則此醓醢是肉之汁。昌本者，彼注云︰「昌蒲根。」又按彼注齏菹之稱，菜肉通。又云「細切為齏，全物若〈月枼〉為菹」。又按彼經為菹者，經言菹，不言齏菹者，即是齏也。彼言昌本，亦即齏也。此注云菹者，齏菹，粗細為異，通而言之，齏亦得為菹，故云菹也。云「醢有骨者謂為臡」，案〈爾雅‧釋器〉云︰「肉為之醢，有骨者謂之臡。」又鄭司農云︰「有骨為臡，無骨為醢」也。云「菁，蓂菁菹也」者，即今之蔓菁也。</span>
<p class="strong" id="p158"><a class="gg-link" href="#p158" onclick="return changeColor(this);"></a>士設俎于豆南，西上，牛、羊、豕、魚在牛南，腊、腸胃亞之。</p>
<span class="zhushi" id="p159"><a class="gg-link" href="#p159" onclick="return changeColor(this);"></a>亞，次也。不言䋫錯，俎尊。</span>
<span class="jianshu" id="p160"><a class="gg-link" href="#p160" onclick="return changeColor(this);"></a><span class="yinwen">疏</span>「士設俎」至「亞之」。○注「亞次」至「俎尊」。○釋曰︰云「不言䋫錯，俎尊」者，上設豆䋫陳之，下設黍稷錯陳之，此設俎不䋫不錯者，但尊故也。</span>
<p class="strong" id="p161"><a class="gg-link" href="#p161" onclick="return changeColor(this);"></a>膚以為特。</p>
<span class="zhushi" id="p162"><a class="gg-link" href="#p162" onclick="return changeColor(this);"></a>直豕與腸胃東也。特膚者，出下牲，賤。</span>
<span class="jianshu" id="p163"><a class="gg-link" href="#p163" onclick="return changeColor(this);"></a><span class="yinwen">疏</span>「膚以為特」。○注「直豕」至「牲賤」。○釋曰︰云「出下牲，賤」者，以豕在牛、羊之下，賤。膚，豕之所出，故云出下牲賤，特之於俎東也。</span>
<p class="strong" id="p164"><a class="gg-link" href="#p164" onclick="return changeColor(this);"></a>旅人取匕，甸人舉鼎，順出，奠于其所。</p>
<span class="zhushi" id="p165"><a class="gg-link" href="#p165" onclick="return changeColor(this);"></a>以其空也。其所，謂當門。</span>
<span class="jianshu" id="p166"><a class="gg-link" href="#p166" onclick="return changeColor(this);"></a><span class="yinwen">疏</span>「旅人」至「其所」。○釋曰︰前旅人以匕入，加於鼎，退出。今還使之取匕前，士舉鼎入，今不使士舉鼎出者，以其士載訖，遂設俎於賓前，事未畢，故甸人舉鼎而出也。</span>
<p class="strong" id="p167"><a class="gg-link" href="#p167" onclick="return changeColor(this);"></a>宰夫設黍、稷六簋于俎西，二以竝，東北上。黍當牛俎，其西稷，錯以終，南陳。</p>
<span class="zhushi" id="p168"><a class="gg-link" href="#p168" onclick="return changeColor(this);"></a>竝，併也。今文曰併。古文簋皆作軌。</span>
<p class="strong" id="p169"><a class="gg-link" href="#p169" onclick="return changeColor(this);"></a>大羹湇不和，實于鐙。宰右執鐙，左執蓋，由門入，升自阼階，盡階，不升堂，授公，以蓋降，出，入反位。</p>
<span class="zhushi" id="p170"><a class="gg-link" href="#p170" onclick="return changeColor(this);"></a>大羹湇，煮肉汁也。大古之羹不和，無鹽菜。瓦豆謂之鐙。宰謂大宰，宰夫之長也。有蓋者，饌自外入，為風塵。今文湇為汁。又曰︰入門自阼階，無升。</span>
<span class="jianshu" id="p171"><a class="gg-link" href="#p171" onclick="return changeColor(this);"></a><span class="yinwen">疏</span>「大羹」至「反位」。○注「大羹」至「無升」。○釋曰︰云「以蓋降，出，入反位」者，宰位在東夾北，西面南上，今以蓋降出，送於門外，乃更入門，反於東夾北位也。云「大羹湇，煮肉汁也。大古之羹」者，謂是大古五帝之羹。云「不和，無鹽菜」也，大古質，故不和以鹽菜，對鉶羹調之以鹽菜者也。云「瓦豆謂之鐙」，〈詩〉云「于豆于登」，毛亦云︰「木曰豆，瓦曰登。」云「宰謂大宰，宰夫之長」者，以單言宰，諸侯三卿無大宰，以司徒兼大宰，大宰之下有宰夫，故云宰夫之長也。</span>
<p class="strong" id="p172"><a class="gg-link" href="#p172" onclick="return changeColor(this);"></a>公設之于醬西，賓辭，坐遷之。</p>
<span class="zhushi" id="p173"><a class="gg-link" href="#p173" onclick="return changeColor(this);"></a>亦東遷所。</span>
<span class="jianshu" id="p174"><a class="gg-link" href="#p174" onclick="return changeColor(this);"></a><span class="yinwen">疏</span>「公設」至「遷之」。○注「亦東遷所」。○釋曰︰言「亦」者，亦前醬東遷所，以醬既東遷所，今於醬西遷之，明亦東遷所移之，故醬處也。</span>
<p class="strong" id="p175"><a class="gg-link" href="#p175" onclick="return changeColor(this);"></a>宰夫設鉶四于豆西，東上，牛以西羊，羊南豕，豕以東牛。</p>
<span class="zhushi" id="p176"><a class="gg-link" href="#p176" onclick="return changeColor(this);"></a>鉶，菜和羹之器。</span>
<span class="jianshu" id="p177"><a class="gg-link" href="#p177" onclick="return changeColor(this);"></a><span class="yinwen">疏</span>「宰夫」至「東牛」。○注「鉶菜和羹之器」。○釋曰︰云「鉶，菜和羹之器」者，下記云「牛藿，羊苦，豕薇」，是菜和羹，以鉶盛此羹，故云之器也。據羹在鉶言之，謂之鉶羹；據器言之，謂之鉶鼎；正鼎之后設之，謂之陪鼎；據入庶羞言之，謂之羞鼎；其實一也。</span>
<p class="strong" id="p178"><a class="gg-link" href="#p178" onclick="return changeColor(this);"></a>飲酒，實于觶，加于豐。</p>
<span class="zhushi" id="p179"><a class="gg-link" href="#p179" onclick="return changeColor(this);"></a>豐，所以承觶者也，如豆而卑。</span>
<p class="strong" id="p180"><a class="gg-link" href="#p180" onclick="return changeColor(this);"></a>宰夫右執觶，左執豐，進設于豆東。</p>
<span class="zhushi" id="p181"><a class="gg-link" href="#p181" onclick="return changeColor(this);"></a>食有酒者，優賓也。設于豆東，不舉也。〈燕禮〉記曰︰凡奠者於左。</span>
<span class="jianshu" id="p182"><a class="gg-link" href="#p182" onclick="return changeColor(this);"></a><span class="yinwen">疏</span>「宰夫」至「豆東」。○注「食有」至「於左」。○釋曰︰云「食有酒者，優賓也」者，按下文宰夫執漿飲，賓興受。唯用漿酳口，不用酒。今主人猶設之，是優賓。引〈燕禮〉者，彼據酒，主人奠於薦左，賓不飲，取奠於薦右，此酒不用，故亦奠於豆東。酒義雖異，不舉是同，故引為証也。按〈燕禮〉無此文，〈鄉飲酒〉、〈鄉射〉記皆云「凡奠者於左，舉者於右」，不同之而引〈燕禮記〉者，此必轉寫者誤，鄭本引〈鄉飲酒〉、〈鄉射〉之等也。</span>
<p class="strong" id="p183"><a class="gg-link" href="#p183" onclick="return changeColor(this);"></a>宰夫東面，坐啟簋會，各卻于其西。</p>
<span class="zhushi" id="p184"><a class="gg-link" href="#p184" onclick="return changeColor(this);"></a>會，簋蓋也。亦一一合卻之。各當其簋之西。</span>
<span class="jianshu" id="p185"><a class="gg-link" href="#p185" onclick="return changeColor(this);"></a><span class="yinwen">疏</span>注「會簋」至「之西」。○釋曰︰云「亦一一合卻之」者，卻者，仰也。簋蓋有六，兩兩皆相重而仰之，謂之卻合，故云一一卻合之。「各當其簋之西」，為兩處亦者，亦〈少牢〉，故〈少牢〉云「佐食啟會蓋二，以重設于敦南」也。</span>
<p class="strong" id="p186"><a class="gg-link" href="#p186" onclick="return changeColor(this);"></a>贊者負東房，南面告具于公。</p>
<span class="zhushi" id="p187"><a class="gg-link" href="#p187" onclick="return changeColor(this);"></a>負東房，負房戶而立也。南面者，欲得鄉公與賓也。</span>
<span class="jianshu" id="p188"><a class="gg-link" href="#p188" onclick="return changeColor(this);"></a><span class="yinwen">疏</span>「贊者」至「于公」。○注「負東」至「賓也」。○釋曰︰自此盡「醬湇不祭」，論賓所祭饌之事。經直云「負東房」，鄭知「負房戶而立」者，以公在東序內，賓在戶西，雖告具于公，且欲使賓聞之，故知於房近西，是以鄭云「得鄉公與賓也」。</span>
<p class="strong" id="p189"><a class="gg-link" href="#p189" onclick="return changeColor(this);"></a>公再拜，揖食。</p>
<span class="zhushi" id="p190"><a class="gg-link" href="#p190" onclick="return changeColor(this);"></a>再拜，拜賓饌具。</span>
<p class="strong" id="p191"><a class="gg-link" href="#p191" onclick="return changeColor(this);"></a>賓降拜。</p>
<span class="zhushi" id="p192"><a class="gg-link" href="#p192" onclick="return changeColor(this);"></a>答公拜。</span>
<p class="strong" id="p193"><a class="gg-link" href="#p193" onclick="return changeColor(this);"></a>公辭。賓升，再拜稽首。</p>
<span class="zhushi" id="p194"><a class="gg-link" href="#p194" onclick="return changeColor(this);"></a>不言成拜，降未拜。</span>
<p class="strong" id="p195"><a class="gg-link" href="#p195" onclick="return changeColor(this);"></a>賓升席，坐取韭菹，以辯擩于醢，上豆之間祭。</p>
<span class="zhushi" id="p196"><a class="gg-link" href="#p196" onclick="return changeColor(this);"></a>擩猶染也。今文無于。</span>
<p class="strong" id="p197"><a class="gg-link" href="#p197" onclick="return changeColor(this);"></a>贊者東面坐取黍，實于左手，辯，又取稷，辯，反于右手，興以授賓。賓祭之。</p>
<span class="zhushi" id="p198"><a class="gg-link" href="#p198" onclick="return changeColor(this);"></a>取授以右手，便也。賓亦興受，坐祭之於豆祭也。獨云贊興，優賓也。〈少儀〉曰︰「受立，授立，不坐。」</span>
<span class="jianshu" id="p199"><a class="gg-link" href="#p199" onclick="return changeColor(this);"></a><span class="yinwen">疏</span>「贊者東面」至「祭之」。○注「取授」至「不坐」。○釋曰︰此所授者，皆謂遠賓者，故菹醢及鉶皆不授，以其近賓，取之易，故不言。按〈曲禮〉云︰「殽之序，辯祭之。」故知雖不授，亦祭可知也。經直云「祭」，知「祭之於豆祭」者，按〈少牢〉云︰「尸取韭菹，辯擩于三豆，祭于豆間。」故知於豆祭也。云「獨云贊興，優賓」者，欲見賓坐而不興，是優賓，其實俱興也。引〈少儀〉者，欲見贊興，賓亦興之義，以其賓坐，贊亦坐故也。</span>
<p class="strong" id="p200"><a class="gg-link" href="#p200" onclick="return changeColor(this);"></a>三牲之肺不離，贊者辯取之，壹以授賓。</p>
<span class="zhushi" id="p201"><a class="gg-link" href="#p201" onclick="return changeColor(this);"></a>肺不離者，刌之也。不言刌，刌則祭肺也。此舉肺不離而刌之，便賓祭也。祭離肺者，絕肺祭也。壹猶稍也。古文壹作一。</span>
<span class="jianshu" id="p202"><a class="gg-link" href="#p202" onclick="return changeColor(this);"></a><span class="yinwen">疏</span>「三牲」至「授賓」。○注「肺不」至「作一」。○釋曰︰云「肺不離者，刌之也」者，按〈少儀〉云︰「牛羊之肺，離而不提心。」鄭云︰「提猶絕也。刌之不絕中央少者。」此即為食而舉肺也。〈少牢〉云「舉肺一，長終肺，祭肺三，皆切之」，是祭肺切，舉肺不切。云「不言刌，刌則祭肺也」者，是興祭肺同，其實舉肺。云「祭離肺者，絕肺祭也」者，此鄭解舉肺將祭之時，絕末而祭之，與祭肺異也。凡舉肺有二名︰一名離肺，亦名舉肺；祭肺亦名刌肺也。</span>
<p class="strong" id="p203"><a class="gg-link" href="#p203" onclick="return changeColor(this);"></a>賓興受，坐祭。</p>
<span class="zhushi" id="p204"><a class="gg-link" href="#p204" onclick="return changeColor(this);"></a>於是云賓興受坐祭，重牲也。賓亦每肺興受，祭於豆祭。</span>
<p class="strong" id="p205"><a class="gg-link" href="#p205" onclick="return changeColor(this);"></a>挩手，扱上鉶以柶，辯擩之，上鉶之間祭。</p>
<span class="zhushi" id="p206"><a class="gg-link" href="#p206" onclick="return changeColor(this);"></a>扱以柶，扱其鉶菜也。挩，拭也，拭以巾。</span>
<span class="jianshu" id="p207"><a class="gg-link" href="#p207" onclick="return changeColor(this);"></a><span class="yinwen">疏</span>○釋曰︰此云「上鉶之間祭」者，著其異於餘者，餘祭於上豆之間，此鉶別自祭鉶間。云「挩，拭也，拭以巾」者，案〈內則〉「左佩紛帨」，帨即佩巾，而云挩拭，拭手以巾，似帨不名巾者，本名帨者，以拭手為名，其實名巾，故鄭舉其實稱也。此有四鉶，而云「扱上鉶」，辯擩則唯有一柶，優賓，故用一柶而已。〈少牢〉二鉶祭神，故宜各有柶也。</span>
<p class="strong" id="p208"><a class="gg-link" href="#p208" onclick="return changeColor(this);"></a>祭飲酒於上豆之間。魚、腊、醬、湇不祭。不祭者，非食物之盛者。</p>
<span class="jianshu" id="p209"><a class="gg-link" href="#p209" onclick="return changeColor(this);"></a><span class="yinwen">疏</span>「祭飲」至「不祭」。○注「不祭」至「盛者」。○釋曰︰此「不祭者」，以正在饌之內。以其有三牲之體，魚、腊、湇、醬非盛者，故不祭也。若入庶羞，則祭之，故下文云「士羞庶羞皆有大」，又云「辯取庶羞之大，興一以授賓，賓受，兼壹祭之」，〈少儀〉云「祭膴」，膴詁為大魚肉之臠，是亦祭之。</span>
<p class="strong" id="p210"><a class="gg-link" href="#p210" onclick="return changeColor(this);"></a>宰夫授公飯粱，公設之于湇西。賓北面辭，坐遷之。</p>
<span class="zhushi" id="p211"><a class="gg-link" href="#p211" onclick="return changeColor(this);"></a>既告具矣，而又設此，殷勤之加也。遷之，遷而西之，以其東上也。</span>
<span class="jianshu" id="p212"><a class="gg-link" href="#p212" onclick="return changeColor(this);"></a><span class="yinwen">疏</span>「宰夫」至「遷之」。○注「既告」至「上也」。○釋曰︰自此盡「降出」，論設加饌粱與庶羞之事。云「遷之，遷而西之，以其東上也」，知粱東上者，下文「宰夫膳稻于粱西」，是以粱在東為上也。</span>
<p class="strong" id="p213"><a class="gg-link" href="#p213" onclick="return changeColor(this);"></a>公與賓皆復初位。</p>
<span class="zhushi" id="p214"><a class="gg-link" href="#p214" onclick="return changeColor(this);"></a>位，序內階西。</span>
<span class="jianshu" id="p215"><a class="gg-link" href="#p215" onclick="return changeColor(this);"></a><span class="yinwen">疏</span>「公與賓皆復初位」。○注「位序內階西」。○釋曰︰按上公設醬時，立于序內，賓立於階西，此云「公與賓復初位」，故知公還在序內，賓還在階西也。</span>
<p class="strong" id="p216"><a class="gg-link" href="#p216" onclick="return changeColor(this);"></a>宰夫膳稻于粱西。</p>
<span class="zhushi" id="p217"><a class="gg-link" href="#p217" onclick="return changeColor(this);"></a>膳猶進也。進稻粱者以簠。</span>
<span class="jianshu" id="p218"><a class="gg-link" href="#p218" onclick="return changeColor(this);"></a><span class="yinwen">疏</span>○注釋曰︰知進稻以簠者，下記云「簠有蓋冪」，鄭注云︰「稻粱將食乃設，去會於房，蓋以冪。」上云設黍稷訖云「卻會」，此稻粱不云卻會者，先於房去之故也。</span>
<p class="strong" id="p219"><a class="gg-link" href="#p219" onclick="return changeColor(this);"></a>士羞庶羞，皆有大、蓋，執豆如宰。</p>
<span class="zhushi" id="p220"><a class="gg-link" href="#p220" onclick="return changeColor(this);"></a>羞，進也。庶，眾也。進眾珍味可進者也。大，以肥美者特為臠，所以祭也。魚或謂之膴，膴，大也。唯醢醬無大。如宰，如其進大羹湇，右執鐙，左執蓋。</span>
<span class="jianshu" id="p221"><a class="gg-link" href="#p221" onclick="return changeColor(this);"></a><span class="yinwen">疏</span>「士羞」至「如宰」。○注「羞進」至「執蓋」。○釋曰︰云「皆有大」者，中有二物三物之肉，兼有魚也。云「魚或謂之膴，膴，大也」者，或〈有司徹〉云「尸俎五魚，侑主人皆一魚，皆加膴，祭于其上」是也。〈少儀〉云膴祭也。云「唯醢醬無大」者，鄭注〈周禮‧醢人〉作醢之法，「先膊乾其肉，乃後莝之，雜以粱麴及鹽，漬以美酒，塗置瓶中，百日則成矣」。何大臠之有也？醬則醢也，亦無大臠也。</span>
<p class="strong" id="p222"><a class="gg-link" href="#p222" onclick="return changeColor(this);"></a>先者反之，由門入，升自西階。</p>
<span class="zhushi" id="p223"><a class="gg-link" href="#p223" onclick="return changeColor(this);"></a>庶羞多，羞人不足，則相授於階上，復出取也。</span>
<span class="jianshu" id="p224"><a class="gg-link" href="#p224" onclick="return changeColor(this);"></a><span class="yinwen">疏</span>「先者反之」。○釋曰︰「反之」者，以其庶羞十六豆，羞人不足，故先至者，反取之。下文云「先者一人升，設於稻南」，其人不反，則此云先者反之，謂第二已下為先者也。</span>
<p class="strong" id="p225"><a class="gg-link" href="#p225" onclick="return changeColor(this);"></a>先者一人升，設于稻南簋西，間容人。</p>
<span class="zhushi" id="p226"><a class="gg-link" href="#p226" onclick="return changeColor(this);"></a>簋西，黍稷西也。必言稻南者，明庶羞加，不與正豆並也。間容人者，賓當從間往來也。</span>
<span class="jianshu" id="p227"><a class="gg-link" href="#p227" onclick="return changeColor(this);"></a><span class="yinwen">疏</span>注「簋西」至「往來也」。○釋曰︰「簋西，黍稷西也。必言稻南者」，以其黍稷西近北有稻，故庶羞設黍稷西南，南陳之，是稻粱與庶羞俱是加，故南北相繼，而在黍稷正饌之西，是下不與正豆並也。云「間容人者，賓當從間往來也」者，下文賓「左擁簠粱，右執湇以降，公辭；升，反奠于其所」，是賓往來也。</span>
<p class="strong" id="p228"><a class="gg-link" href="#p228" onclick="return changeColor(this);"></a>旁四列，西北上。</p>
<span class="zhushi" id="p229"><a class="gg-link" href="#p229" onclick="return changeColor(this);"></a>不統於正饌者，雖加，自是一禮，是所謂羹胾中別。</span>
<span class="jianshu" id="p230"><a class="gg-link" href="#p230" onclick="return changeColor(this);"></a><span class="yinwen">疏</span>「旁四列西北上」。○注「不統」至「中別」。○釋曰︰云「所謂羹胾中別」者，按〈曲禮〉云「左殽右胾」，彼云︰「殽，骨體也。」此肉謂之羹，亦一也。殽為正饌，胾謂切肉，則庶羞云左殽右胾，則曰此正饌在東，庶羞在西，間容人同，故謂所謂羹胾中別也。</span>
<p class="strong" id="p231"><a class="gg-link" href="#p231" onclick="return changeColor(this);"></a>膷以東臐、膮、牛炙。</p>
<span class="zhushi" id="p232"><a class="gg-link" href="#p232" onclick="return changeColor(this);"></a>膷、臐、膮，今時臛也。牛曰膷，羊曰臐，豕曰膮，皆香美之名也。古文膷作香，臐作薰。</span>
<p class="strong" id="p233"><a class="gg-link" href="#p233" onclick="return changeColor(this);"></a>炙南醢，以西牛胾、醢、牛鮨。</p>
<span class="zhushi" id="p234"><a class="gg-link" href="#p234" onclick="return changeColor(this);"></a>先設醢，䋫之以次也。內則謂鮨為膾，然則膾用鮨。今文鮨作鰭。</span>
<span class="jianshu" id="p235"><a class="gg-link" href="#p235" onclick="return changeColor(this);"></a><span class="yinwen">疏</span>○注釋曰︰此云「先設醢，䋫之次」，而〈特牲〉注云︰「以有醢，不得䋫也。」與此「先設醢，䋫之以次」違者，大凡醢配胾是其正，而醢卑于胾。今牛羊豕胾皆在醢下者，直是䋫之次，非尊卑之列。〈特牲〉以一有醢，若䋫之，當醢在胾上，不成錯，故不得䋫。〈少牢〉四豆，羊胾醢，故得䋫而錯，與此同也。</span>
<p class="strong" id="p236"><a class="gg-link" href="#p236" onclick="return changeColor(this);"></a>鮨南羊炙，以東羊胾、醢、豕炙。炙南醢，以西豕胾、芥醬、魚膾。</p>
<p class="strong" id="p237"><a class="gg-link" href="#p237" onclick="return changeColor(this);"></a>芥醬，芥實醬也。〈內則〉曰︰「膾，春用蔥，秋用芥。」眾人騰羞者盡階、不升堂，授，以蓋降，出。</p>
<span class="zhushi" id="p238"><a class="gg-link" href="#p238" onclick="return changeColor(this);"></a>騰當作媵。媵，送也。授，授先者一人。</span>
<p class="strong" id="p239"><a class="gg-link" href="#p239" onclick="return changeColor(this);"></a>贊者負東房，告備于公。</p>
<span class="zhushi" id="p240"><a class="gg-link" href="#p240" onclick="return changeColor(this);"></a>復告庶羞具者，以其異饌。</span>
<span class="jianshu" id="p241"><a class="gg-link" href="#p241" onclick="return changeColor(this);"></a><span class="yinwen">疏</span>「贊者」至「于公」。○釋曰︰自此盡「兼壹祭之」，論贊告饌具，賓祭之事。</span>
<p class="strong" id="p242"><a class="gg-link" href="#p242" onclick="return changeColor(this);"></a>贊升賓。</p>
<span class="zhushi" id="p243"><a class="gg-link" href="#p243" onclick="return changeColor(this);"></a>以公命命賓升席。</span>
<span class="jianshu" id="p244"><a class="gg-link" href="#p244" onclick="return changeColor(this);"></a><span class="yinwen">疏</span>「贊升賓」。○注「以公命命賓升席」。○釋曰︰前設饌訖，贊者告具于公，公再拜揖食，此使贊升賓者，以其禮殺故也。是以上文正饌，公先拜，賓答拜，此賓先拜公，公答拜，為異也。</span>
<p class="strong" id="p245"><a class="gg-link" href="#p245" onclick="return changeColor(this);"></a>賓坐席末，取粱，即稻，祭于醬湇。</p>
<span class="zhushi" id="p246"><a class="gg-link" href="#p246" onclick="return changeColor(this);"></a>即，就也。祭稻粱不於豆祭，祭加宜於加。</span>
<span class="jianshu" id="p247"><a class="gg-link" href="#p247" onclick="return changeColor(this);"></a><span class="yinwen">疏</span>注「即就」至「於加」。○釋曰︰云「祭稻粱不於豆祭，祭加宜於加」者，按下文云「賓三飯以湇醬」，注云︰「每飯歠湇，以肴擩醬，食正饌也。三飯而止。」又云「不以湇醬」，注云︰「不復用正饌也。」則此湇醬是正饌，而云「加」者，但湇醬與粱皆是加，故公親設之。下文為正饌而此云加者，為湇醬雖是加，以在正饌之上，得與正饌為本，故名正饌，其實是正饌之加，故公親設之也。</span>
<p class="strong" id="p248"><a class="gg-link" href="#p248" onclick="return changeColor(this);"></a>贊者北面坐，辯取庶羞之大，興，一以授賓。賓受，兼壹祭之。</p>
<span class="zhushi" id="p249"><a class="gg-link" href="#p249" onclick="return changeColor(this);"></a>壹壹受之，而兼一祭之，庶羞輕也。自祭之於膷臐之間，以異饌也。</span>
<span class="jianshu" id="p250"><a class="gg-link" href="#p250" onclick="return changeColor(this);"></a><span class="yinwen">疏</span>「贊者」至「祭之」。○注「壹壹」至「饌也」。○釋曰︰「壹壹受之，而兼一祭之，庶羞輕也」者，決上三牲之脯祭之。今此祭庶羞並之，故云「輕」也。云「自祭之於膷臐之間，以異饌也」者，不云「於豆祭」，而云「於膷臐之間」，以祭宜於加故也。</span>
<p class="strong" id="p251"><a class="gg-link" href="#p251" onclick="return changeColor(this);"></a>賓降拜，</p>
<span class="zhushi" id="p252"><a class="gg-link" href="#p252" onclick="return changeColor(this);"></a>拜庶羞。</span>
<span class="jianshu" id="p253"><a class="gg-link" href="#p253" onclick="return changeColor(this);"></a><span class="yinwen">疏</span>「賓降拜」。○注「拜庶羞」。○釋曰︰自此盡「魚腊不與」，論賓正食受侑幣，至於食終之事。</span>
<p class="strong" id="p254"><a class="gg-link" href="#p254" onclick="return changeColor(this);"></a>公辭。賓升，再拜稽首。公答再拜。</p>
<p class="strong" id="p255"><a class="gg-link" href="#p255" onclick="return changeColor(this);"></a>賓北面自間坐，左擁簠粱，右執湇以降。</p>
<span class="zhushi" id="p256"><a class="gg-link" href="#p256" onclick="return changeColor(this);"></a>自間坐，由兩饌之間也。擁，抱也。必取粱者，公所設也。以之降者，堂，尊處，欲食於階下然也。</span>
<p class="strong" id="p257"><a class="gg-link" href="#p257" onclick="return changeColor(this);"></a>公辭。賓西面坐奠于階西，東面對，西面坐取之，栗階升，北面反奠于其所，降辭公。</p>
<span class="zhushi" id="p258"><a class="gg-link" href="#p258" onclick="return changeColor(this);"></a>奠而後對，成其意也。降辭公，敬也。必辭公者，為其尊而親臨己食。侍食，贊者之事。</span>
<span class="jianshu" id="p259"><a class="gg-link" href="#p259" onclick="return changeColor(this);"></a><span class="yinwen">疏</span>注「奠而」至「之事」。○釋曰︰云「成其意」者，謂成其食降階下之意，故奠乃對。此決下文大夫相食，賓執粱與湇之西序端，主人辭，賓反之而不奠也。</span>
<p class="strong" id="p260"><a class="gg-link" href="#p260" onclick="return changeColor(this);"></a>公許，賓升，公揖退于箱。</p>
<span class="zhushi" id="p261"><a class="gg-link" href="#p261" onclick="return changeColor(this);"></a>箱，東夾之前，俟事之處。</span>
<span class="jianshu" id="p262"><a class="gg-link" href="#p262" onclick="return changeColor(this);"></a><span class="yinwen">疏</span>注「箱東」至「之處」。○釋曰︰按〈爾雅〉「有東西廂曰廟」，其來皆在序外故也。知是「俟事之處」者，正以此文「公揖退于廂」而俟賓食，即待事之處也。</span>
<p class="strong" id="p263"><a class="gg-link" href="#p263" onclick="return changeColor(this);"></a>擯者退，負東塾而立。</p>
<span class="zhushi" id="p264"><a class="gg-link" href="#p264" onclick="return changeColor(this);"></a>無事。</span>
<p class="strong" id="p265"><a class="gg-link" href="#p265" onclick="return changeColor(this);"></a>賓坐，遂卷加席，公不辭。</p>
<span class="zhushi" id="p266"><a class="gg-link" href="#p266" onclick="return changeColor(this);"></a>贊者以告公，公聽之，重來，優賓。</span>
<span class="jianshu" id="p267"><a class="gg-link" href="#p267" onclick="return changeColor(this);"></a><span class="yinwen">疏</span>「賓坐」至「不辭」。○注「贊者」至「優賓」。○釋曰︰知云「贊者以告公，公聽之」者，公既在序外，賓食在戶西，若不告公，公何以知之，明知贊者告公也。云「重來，優賓」者，若公來則勞賓，不來則賓不勞，故難重來，而不來則優饒賓也。</span>
<p class="strong" id="p268"><a class="gg-link" href="#p268" onclick="return changeColor(this);"></a>賓三飯以湇醬。</p>
<p class="strong" id="p269"><a class="gg-link" href="#p269" onclick="return changeColor(this);"></a>每飯，歠，以殽擩醬，食正饌也。三飯而止，君子食不求飽。不言其殽，優賓。</p>
<span class="jianshu" id="p270"><a class="gg-link" href="#p270" onclick="return changeColor(this);"></a><span class="yinwen">疏</span>○注釋曰︰云「每飯，歠，以殽擩醬」者，按〈曲禮〉︰「三飯，主人延客食胾，然後辯殽。」鄭注︰「云先食胾，後食殽。殽尊。」此先食殽者，彼鄭云大夫士與客燕食之法，其禮食宜放〈公食大夫禮〉。云若然，此為禮食，故先食殽；彼大夫士與客燕食，則先食胾，故不同。又按〈昏禮〉「同牢」云︰「贊爾黍，授肺脊，皆食，以湇醬，皆祭舉食舉也。」注云︰「皆食黍也。以，用也，用者，謂歠湇咂醬。」而不食殽者，此公食賓禮，解體折節，明食殽可知。彼豚解者皆不食，故彼不食殽也。是以彼又云「三飯卒食」，注︰「同牢示親，不主為食，起三飯而成禮也。」故不食殽也。但湇言歠，淡故也。醬言擩，鹹故也。云「三飯而止。君子食不求飽」者，解三飯而止，故下宰夫進漿，是不求飽，故引〈論語〉學人「食不求飽」為證也。云「不言其殽，優賓」者，案〈特牲〉、〈少牢〉尸食時舉殽，皆言次第，此不言者，任賓取之，是優賓也。</span>
<p class="strong" id="p271"><a class="gg-link" href="#p271" onclick="return changeColor(this);"></a>宰夫執觶漿飲與其豐以進。</p>
<span class="zhushi" id="p272"><a class="gg-link" href="#p272" onclick="return changeColor(this);"></a>此進漱也，非為卒食，為將有事，緣賓意欲自潔清。</span>
<p class="strong" id="p273"><a class="gg-link" href="#p273" onclick="return changeColor(this);"></a>賓挩手，興受。</p>
<span class="zhushi" id="p274"><a class="gg-link" href="#p274" onclick="return changeColor(this);"></a>受觶。</span>
<p class="strong" id="p275"><a class="gg-link" href="#p275" onclick="return changeColor(this);"></a>宰夫設其豐于稻西。</p>
<span class="zhushi" id="p276"><a class="gg-link" href="#p276" onclick="return changeColor(this);"></a>酒在東，漿在西，是所謂左酒右漿。</span>
<span class="jianshu" id="p277"><a class="gg-link" href="#p277" onclick="return changeColor(this);"></a><span class="yinwen">疏</span>「宰夫」至「稻西」。○注「酒在」至「右漿」。○釋曰︰云「酒在東，漿在西者」，案上飲酒，實于觶，宰夫設于豆東，是酒在東也。云漿在西者，即此經設於稻西是也。云「是所謂左酒右漿」者，按〈曲禮〉云「酒漿處右」，鄭云︰「此言若酒若漿耳，兩有之，則左酒右漿。」云兩有者，據此〈公食〉而言，左酒右漿也。</span>
<p class="strong" id="p278"><a class="gg-link" href="#p278" onclick="return changeColor(this);"></a>庭實設。</p>
<span class="zhushi" id="p279"><a class="gg-link" href="#p279" onclick="return changeColor(this);"></a>乘皮。</span>
<p class="strong" id="p280"><a class="gg-link" href="#p280" onclick="return changeColor(this);"></a>賓坐祭，遂飲，奠於豐上。</p>
<span class="zhushi" id="p281"><a class="gg-link" href="#p281" onclick="return changeColor(this);"></a>飲，漱。</span>
<p class="strong" id="p282"><a class="gg-link" href="#p282" onclick="return changeColor(this);"></a>公受宰夫束帛以侑，西鄉立。</p>
<span class="zhushi" id="p283"><a class="gg-link" href="#p283" onclick="return changeColor(this);"></a>束帛，十端帛也。侑猶勸也。主國君以為食賓，殷勤之意未至，復發幣以勸之，欲用深安賓也。西鄉立，序內位也。受束帛于序端。</span>
<span class="jianshu" id="p284"><a class="gg-link" href="#p284" onclick="return changeColor(this);"></a><span class="yinwen">疏</span>「公受」至「鄉立」。○注「束帛」至「序端」。○釋曰︰云「西鄉立，序內位也」者，按上文公設醬，「公立于序內西鄉」，此經亦云西鄉立，故知亦在序內位也。云「受束帛于序端者，按〈大射禮〉公凡受於序端，故每云公之所受者，皆約之受於序端。</span>
<p class="strong" id="p285"><a class="gg-link" href="#p285" onclick="return changeColor(this);"></a>賓降筵，北面。</p>
<span class="zhushi" id="p286"><a class="gg-link" href="#p286" onclick="return changeColor(this);"></a>以君將有命也。北面於階上。</span>
<span class="jianshu" id="p287"><a class="gg-link" href="#p287" onclick="return changeColor(this);"></a><span class="yinwen">疏</span>「賓降筵北面」。○注「以君」至「階上」。○釋曰︰云「以君將有命」者，謂有束帛侑食之命，故賓降筵北面，於西階上以待主君之命。</span>
<p class="strong" id="p288"><a class="gg-link" href="#p288" onclick="return changeColor(this);"></a>擯者進相幣。</p>
<span class="zhushi" id="p289"><a class="gg-link" href="#p289" onclick="return changeColor(this);"></a>為君釋幣辭於賓。</span>
<p class="strong" id="p290"><a class="gg-link" href="#p290" onclick="return changeColor(this);"></a>賓降辭幣，升聽命。</p>
<span class="zhushi" id="p291"><a class="gg-link" href="#p291" onclick="return changeColor(this);"></a>降辭幣，主國君又命之，升，聽命，釋許辭。</span>
<span class="jianshu" id="p292"><a class="gg-link" href="#p292" onclick="return changeColor(this);"></a><span class="yinwen">疏</span>「賓降」至「聽命」。○注「降辭」至「許辭」。○釋曰︰云「主國君又命之，升」，知者，約〈聘禮〉禮賓，「賓降辭幣，公降一等辭，栗階升，聽命」是也。</span>
<p class="strong" id="p293"><a class="gg-link" href="#p293" onclick="return changeColor(this);"></a>降拜。</p>
<span class="zhushi" id="p294"><a class="gg-link" href="#p294" onclick="return changeColor(this);"></a>當拜受幣。</span>
<p class="strong" id="p295"><a class="gg-link" href="#p295" onclick="return changeColor(this);"></a>公辭，賓升，再拜稽首，受幣，當東楹，北面。</p>
<span class="zhushi" id="p296"><a class="gg-link" href="#p296" onclick="return changeColor(this);"></a>主國君南面授之，當東楹者，欲得君行一，臣行二也。</span>
<p class="strong" id="p297"><a class="gg-link" href="#p297" onclick="return changeColor(this);"></a>退，西楹西，東面立。</p>
<span class="zhushi" id="p298"><a class="gg-link" href="#p298" onclick="return changeColor(this);"></a>俟主國君送幣也。退不負序，以將降。</span>
<span class="jianshu" id="p299"><a class="gg-link" href="#p299" onclick="return changeColor(this);"></a><span class="yinwen">疏</span>「退西楹西東面立」。○注「俟主」至「將降」。○釋曰︰按〈聘禮〉「賓三退負序」，注云︰「三退，三逡遁也。不言辟者，以執圭將進授之。」彼皆當楣再拜，故賓退負序。此亦為公拜送幣，但在楹西耳，故賓在階西，不負序，以將降故也。</span>
<p class="strong" id="p300"><a class="gg-link" href="#p300" onclick="return changeColor(this);"></a>公壹拜，賓降也，公再拜。</p>
<span class="zhushi" id="p301"><a class="gg-link" href="#p301" onclick="return changeColor(this);"></a>賓不敢俟成拜。</span>
<p class="strong" id="p302"><a class="gg-link" href="#p302" onclick="return changeColor(this);"></a>介逆出。</p>
<span class="zhushi" id="p303"><a class="gg-link" href="#p303" onclick="return changeColor(this);"></a>以賓事畢。</span>
<p class="strong" id="p304"><a class="gg-link" href="#p304" onclick="return changeColor(this);"></a>賓北面揖，執庭實以出。</p>
<span class="zhushi" id="p305"><a class="gg-link" href="#p305" onclick="return changeColor(this);"></a>揖執者，示親受。</span>
<p class="strong" id="p306"><a class="gg-link" href="#p306" onclick="return changeColor(this);"></a>公降立。</p>
<span class="zhushi" id="p307"><a class="gg-link" href="#p307" onclick="return changeColor(this);"></a>俟賓反。</span>
<p class="strong" id="p308"><a class="gg-link" href="#p308" onclick="return changeColor(this);"></a>上介受賓幣，從者訝受皮。</p>
<span class="zhushi" id="p309"><a class="gg-link" href="#p309" onclick="return changeColor(this);"></a>從者，府史之屬。訝，迎也。今文曰梧受。</span>
<span class="jianshu" id="p310"><a class="gg-link" href="#p310" onclick="return changeColor(this);"></a><span class="yinwen">疏</span>注「從者」至「梧受」。○釋曰︰云「從者，府史之屬」，知非士介者，此子男小聘，使大夫士介一人而已。介已受賓幣，故知訝受者非士介，是府史之屬也。</span>
<p class="strong" id="p311"><a class="gg-link" href="#p311" onclick="return changeColor(this);"></a>賓入門左，沒霤，北面再拜稽首。</p>
<span class="zhushi" id="p312"><a class="gg-link" href="#p312" onclick="return changeColor(this);"></a>便退則食禮未卒。不退則嫌，更入行拜，若欲從此退。</span>
<span class="jianshu" id="p313"><a class="gg-link" href="#p313" onclick="return changeColor(this);"></a><span class="yinwen">疏</span>「賓入」至「稽首」。○注「便退」至「此退」。○釋曰︰云「便退則食禮未卒。不退則嫌」者，此鄭探解賓意。食禮自有常法，三飯之后當受侑幣，更入以終食禮，故送庭實而后入。是以鄭云便退則食禮未卒，解經「賓入」之意。云「不退則嫌」者，謂有貪食之嫌，解「再拜稽首」，將辭之意，是以「更入行拜若欲從此退」者，待公設辭留賓之意也。</span>
<p class="strong" id="p314"><a class="gg-link" href="#p314" onclick="return changeColor(this);"></a>公辭。</p>
<span class="zhushi" id="p315"><a class="gg-link" href="#p315" onclick="return changeColor(this);"></a>止其拜，使之卒食。</span>
<p class="strong" id="p316"><a class="gg-link" href="#p316" onclick="return changeColor(this);"></a>揖讓如初，升。</p>
<span class="zhushi" id="p317"><a class="gg-link" href="#p317" onclick="return changeColor(this);"></a>如初入也。</span>
<p class="strong" id="p318"><a class="gg-link" href="#p318" onclick="return changeColor(this);"></a>賓再拜稽首，公答再拜。</p>
<span class="zhushi" id="p319"><a class="gg-link" href="#p319" onclick="return changeColor(this);"></a>賓拜，拜主國君之厚意。賓揖，介入復位。</span>
<span class="jianshu" id="p320"><a class="gg-link" href="#p320" onclick="return changeColor(this);"></a><span class="yinwen">疏</span>注「賓揖介入復位」。○釋曰︰上文云「介逆出」，下更云「介逆出」，明知中間介復入可知。但復入之節，當此賓入之時也。</span>
<p class="strong" id="p321"><a class="gg-link" href="#p321" onclick="return changeColor(this);"></a>賓降辭公如初。</p>
<span class="zhushi" id="p322"><a class="gg-link" href="#p322" onclick="return changeColor(this);"></a>將復食。</span>
<p class="strong" id="p323"><a class="gg-link" href="#p323" onclick="return changeColor(this);"></a>賓升，公揖退于箱。賓卒食會飯，三飲。</p>
<span class="zhushi" id="p324"><a class="gg-link" href="#p324" onclick="return changeColor(this);"></a>卒，已也。已食會飯，三漱漿也。會飯謂黍稷也。此食黍稷，則初時食稻粱。</span>
<span class="jianshu" id="p325"><a class="gg-link" href="#p325" onclick="return changeColor(this);"></a><span class="yinwen">疏</span>注「卒已也」至「稻粱」。○釋曰︰知「會飯是黍稷」者，見上文云︰「宰夫東面坐，啟簋會，各卻於其西。」此云「食會飯」，故知會飯者是黍稷也。前賓三飯不云會，以其簠盛稻粱，以其稻粱無會，故鄭云「此食黍稷，則初時食稻粱」矣。</span>
<p class="strong" id="p326"><a class="gg-link" href="#p326" onclick="return changeColor(this);"></a>不以醬湇。</p>
<span class="zhushi" id="p327"><a class="gg-link" href="#p327" onclick="return changeColor(this);"></a>不復用正饌也。初時食加飯用正饌，此食正飯用庶羞，互相成也。後言湇者，湇或時後用。</span>
<span class="jianshu" id="p328"><a class="gg-link" href="#p328" onclick="return changeColor(this);"></a><span class="yinwen">疏</span>○注釋曰︰云「初時食加飯用正饌，此食正飯用庶羞，互相成也」者，按上文「賓三飯以湇醬」，注云︰「每飯歠湇，以殽擩醬。」是正饌，稻粱是其加，此云「卒食會飯，三飲不以醬湇」，鄭意以庶羞黍稷是其正，庶羞是其加，互相成而已。言相成者，既非互文，直取饌食互相成而已。云「後言湇者，湇或時後用」者，前文賓三飯以湇醬，先言湇，後言醬，是先用湇，此後言湇，或容前三飯後用湇也，故作文有先後也。</span>
<p class="strong" id="p329"><a class="gg-link" href="#p329" onclick="return changeColor(this);"></a>挩手，興，北面坐取粱與醬以降，西面坐奠于階西。</p>
<span class="zhushi" id="p330"><a class="gg-link" href="#p330" onclick="return changeColor(this);"></a>示親徹也。不以出者，非所當得，又以己得侑幣。</span>
<span class="jianshu" id="p331"><a class="gg-link" href="#p331" onclick="return changeColor(this);"></a><span class="yinwen">疏</span>注「示親」至「侑幣」。○釋曰︰云「不以出者，非所當得，又以已得侑幣」者，云不以出者，決〈士昏禮〉客取脯出以授從者。彼是已所當得，此非直已得侑幣，下文「有司卷三牲之俎歸于賓館」，是己所當得。鄭不言三牲而言侑幣者，據已得者而言之。</span>
<p class="strong" id="p332"><a class="gg-link" href="#p332" onclick="return changeColor(this);"></a>東面再拜稽首。</p>
<span class="zhushi" id="p333"><a class="gg-link" href="#p333" onclick="return changeColor(this);"></a>卒食拜也。不北面者，異於辭。</span>
<span class="jianshu" id="p334"><a class="gg-link" href="#p334" onclick="return changeColor(this);"></a><span class="yinwen">疏</span>「東面再拜稽首」。○注「卒食」至「於辭」。○釋曰︰云「卒食拜也，不北面」者，按上文賓受侑幣出，「入門左，沒霤，北面再拜稽首」，其時辭欲退，公留之卒食，故決之。以其待公留，故北面。此卒食禮終，故東面。為意有異，故面位不同，是以鄭云不北面者「異於辭」也。</span>
<p class="strong" id="p335"><a class="gg-link" href="#p335" onclick="return changeColor(this);"></a>公降，再拜。</p>
<span class="zhushi" id="p336"><a class="gg-link" href="#p336" onclick="return changeColor(this);"></a>答之也，不辭之使升堂，明禮有終。</span>
<p class="strong" id="p337"><a class="gg-link" href="#p337" onclick="return changeColor(this);"></a>介逆出，賓出。公送于大門內，再拜。賓不顧。</p>
<span class="zhushi" id="p338"><a class="gg-link" href="#p338" onclick="return changeColor(this);"></a>初來揖讓，而退不顧，退禮略也，示難進易退之義。擯者以賓不顧告公，公乃還也。</span>
<span class="jianshu" id="p339"><a class="gg-link" href="#p339" onclick="return changeColor(this);"></a><span class="yinwen">疏</span>「介逆」至「罔顧」。○注「初來」至「還也」。○釋曰︰云「擯者以賓罔顧告公，公乃還也」者，知擯者告公者，按經公送于大門內，公不見賓矣。而云賓罔顧，明知擯者告公，公還入宴寢也。此擯者告賓罔顧，即〈論語〉云︰「賓退，必復命曰︰賓罔顧矣。」但彼據聘享訖，此據食禮訖，事雖不同，復命云賓罔顧矣即不異。</span>
<p class="strong" id="p340"><a class="gg-link" href="#p340" onclick="return changeColor(this);"></a>有司卷三牲之俎，歸于賓館。</p>
<span class="zhushi" id="p341"><a class="gg-link" href="#p341" onclick="return changeColor(this);"></a>卷猶收也。無遺之辭也。三牲之俎，正饌尤尊，盡以歸賓，尊之至也。歸俎者實于篚，它時有所釋故。</span>
<span class="jianshu" id="p342"><a class="gg-link" href="#p342" onclick="return changeColor(this);"></a><span class="yinwen">疏</span>「有司」至「賓館」。○注「卷猶」至「釋故」。○釋曰︰云「歸俎者實于篚」者，此食禮無肵俎，而言卷三牲之俎，不言用俎，唯云實于篚。按〈士虞禮〉亦無肵俎，尸舉牲體皆盛於篚，吉凶雖不同，無肵俎是一，故知同用篚也。云「它時有所釋故」者，解三牲之俎言卷，案〈特牲〉及〈士虞〉尸卒食，取俎歸於尸三個，是有所釋，此無所釋，故稱「卷」也。彼注云「釋猶遺也」，遺者，君子不盡人之歡，不竭人之忠也。</span>
<p class="strong" id="p343"><a class="gg-link" href="#p343" onclick="return changeColor(this);"></a>魚、腊不與。</p>
<span class="zhushi" id="p344"><a class="gg-link" href="#p344" onclick="return changeColor(this);"></a>以三牲之俎無所釋故也。禮之有餘為施惠。不言腸胃、膚者，在魚、腊下，不與可知也。古文與作豫。</span>
<p class="strong" id="p345"><a class="gg-link" href="#p345" onclick="return changeColor(this);"></a>明日，賓朝服拜賜于朝。拜食與侑幣，皆再拜稽首。</p>
<span class="zhushi" id="p346"><a class="gg-link" href="#p346" onclick="return changeColor(this);"></a>朝，謂大門外。</span>
<span class="jianshu" id="p347"><a class="gg-link" href="#p347" onclick="return changeColor(this);"></a><span class="yinwen">疏</span>「明日」至「稽首」。○注「朝謂大門外」。○釋曰︰自此盡「訝聽之」，論賓拜謝主君之事。云「朝，謂大門外」者，以其經云拜賜于朝，無賓入之文，又〈聘禮〉以柩造朝，亦無喪入之，故皆言朝云云，朝謂大門外也。若然，案閔三年〈左氏傳〉云︰「季友將生，使卜楚丘之父卜之曰︰男也。其名曰友，在公之右，間於兩社，為公室輔。」注︰兩社，「周社、亳社之間，朝廷執政所在」。但諸侯左宗廟，右社稷，在大門之內。則諸侯外朝不在大門內者，但外朝在大門外兩社之間，遙系外朝而言執政所在。又此〈食禮〉拜侑幣，〈聘禮〉歸饔餼，直言拜饔與餼，不拜束帛者，彼使人致之，故不拜。此食禮，君親賜，不拜之。</span>
<p class="strong" id="p348"><a class="gg-link" href="#p348" onclick="return changeColor(this);"></a>訝聽之。</p>
<span class="zhushi" id="p349"><a class="gg-link" href="#p349" onclick="return changeColor(this);"></a>受其言，入告出報也。此下大夫有士訝。</span>
<span class="jianshu" id="p350"><a class="gg-link" href="#p350" onclick="return changeColor(this);"></a><span class="yinwen">疏</span>「訝聽之」。○注「受其」至「士訝」。○釋曰︰云「此下大夫有士訝」者，此篇是子男使下大夫小聘，又案〈周禮‧掌訝〉「大夫有士訝」，故云此下大夫有士訝也。</span>
<p class="strong" id="p351"><a class="gg-link" href="#p351" onclick="return changeColor(this);"></a>上大夫八豆、八簋、六鉶、九俎，魚腊皆二俎。</p>
<span class="zhushi" id="p352"><a class="gg-link" href="#p352" onclick="return changeColor(this);"></a>記公食上大夫，異於下大夫之數。豆加葵、菹、蝸、醢，四四為列，俎加鮮魚、鮮腊，三三為列，無特。</span>
<span class="jianshu" id="p353"><a class="gg-link" href="#p353" onclick="return changeColor(this);"></a><span class="yinwen">疏</span>「上大夫」至「二俎」。○注「記公」至「無特」。○釋曰︰云「豆加葵、菹、蝸、醢」者，案〈周禮‧醢人〉朝事之豆，云韭菹、醓醢、昌本、麋臡、菁菹、鹿臡、茆菹、麇臡。案上文下大夫六豆用鹿臡，以下仍有茆菹、麇臡在。今上大夫八豆，不取茆菹、麇臡，而取饋食之豆葵菹、蝸醢者，鄭以〈特牲〉、〈少牢〉參之，彼二篇俱以饋食為始，皆用〈周禮〉饋食之豆。〈特牲〉兩豆用饋食葵菹、蝸醢。〈少牢〉四豆，二豆與〈特牲〉同，兩豆用朝事之豆，韭菹、醓醢。注云︰「韭菹、醓醢，朝事之豆也。」而饋食用之豐大夫禮，以此觀之，故此〈公食大夫〉兼用饋食之豆，亦是豐大夫禮也。云「俎加鮮魚、鮮腊」者，上文下大夫七俎，牛、羊、豕、魚、腊、腸胃與膚，此云「九俎」，明加鮮魚、鮮腊。云「無特」者，陳饌要方，上七俎者，東西兩行為六俎，一俎在特，于俎東。此九俎為三行，故無特，雖無特，膚亦為下。</span>
<p class="strong" id="p354"><a class="gg-link" href="#p354" onclick="return changeColor(this);"></a>魚、腸胃、倫膚，若九若十有一，下大夫則若七若九。此以命數為差也。九謂再命者也，十一謂三命者也，七謂一命者也，九或上或下者，再命謂小國之卿，次國之大夫也。卿則曰上，大夫則曰下。大國之孤視子男。</p>
<span class="jianshu" id="p355"><a class="gg-link" href="#p355" onclick="return changeColor(this);"></a><span class="yinwen">疏</span>「魚腸」至「若九」。○注「此以」至「子男」。○釋曰︰云「此以命數為差也」者，案〈周禮‧典命〉公侯伯之卿三命，大夫再命，士一命；子男之卿再命，大夫一命，士不命。則諸侯之臣分為三等︰三命，再命，一命。不命與一命同。此經魚、腸胃、倫膚亦分為三等，有十一，有九，有七。則十一當三命，九當再命，七當一命。若然，唯有上下二文者，以公侯伯之大夫與子男之卿同再命，卿爵尊為上，大夫爵卑為下。則上言若九者，子男之卿也，下言若九者，公侯伯大夫也，故鄭云「卿則曰上，大夫則曰下」。云「大國之孤視子男」者，欲見此經唯見三命以下，案〈周禮‧典命〉大國之孤四命。又〈大行人〉云大國之孤，執皮帛以繼子男，又云「其他皆視小國之君」。若然，孤與子男同十三，侯伯十五，上公十七，差次可知。</span>
<p class="strong" id="p356"><a class="gg-link" href="#p356" onclick="return changeColor(this);"></a>庶羞，西東毋過四列。</p>
<span class="zhushi" id="p357"><a class="gg-link" href="#p357" onclick="return changeColor(this);"></a>謂上下大夫也。古文毋為無。</span>
<span class="jianshu" id="p358"><a class="gg-link" href="#p358" onclick="return changeColor(this);"></a><span class="yinwen">疏</span>「庶羞」至「四列」。○注「謂上」至「為無」。○釋曰︰上文云「庶羞旁四列」，此上大夫饌內言「庶羞西東毋過四列」，則東西橫行，上下大夫皆四以為行，下大夫四四十六，東西四行，南北亦四行；上大夫東西四行，南北五行矣。</span>
<p class="strong" id="p359"><a class="gg-link" href="#p359" onclick="return changeColor(this);"></a>上大夫庶羞二十，加於下大夫以雉、兔、鶉、鴽。</p>
<span class="zhushi" id="p360"><a class="gg-link" href="#p360" onclick="return changeColor(this);"></a>鴽，無母。</span>
<span class="jianshu" id="p361"><a class="gg-link" href="#p361" onclick="return changeColor(this);"></a><span class="yinwen">疏</span>注釋曰︰云「鴽，無母」者，案〈爾雅‧釋鳥〉云「鴽，鴾母」，郭氏曰︰「鵪也，青州人呼曰鴾母。」〈莊子〉曰︰「田鼠化為鶉。」〈淮南子〉云︰「蝦䗫所化也。」〈月令〉曰︰「田鼠化為鶉。」然則鴽、鶉，一物也。</span>
<p class="strong" id="p362"><a class="gg-link" href="#p362" onclick="return changeColor(this);"></a>若不親食，</p>
<span class="zhushi" id="p363"><a class="gg-link" href="#p363" onclick="return changeColor(this);"></a>謂主國君有疾病，若他故。</span>
<span class="jianshu" id="p364"><a class="gg-link" href="#p364" onclick="return changeColor(this);"></a><span class="yinwen">疏</span>「若不親食」。○注「謂主」至「它故」。○釋曰︰自此盡「聽命」，論主君不親食，使大夫致禮於賓館之事。疾病之外，別云「他故」者，君有死喪之事，故〈聘禮〉云「主人畢歸禮，賓唯饔餼之受」，謂畢致饗食，但賓不受之。</span>
<p class="strong" id="p365"><a class="gg-link" href="#p365" onclick="return changeColor(this);"></a>使大夫各以其爵、朝服以侑幣致之。</p>
<span class="zhushi" id="p366"><a class="gg-link" href="#p366" onclick="return changeColor(this);"></a>執幣以將命。</span>
<p class="strong" id="p367"><a class="gg-link" href="#p367" onclick="return changeColor(this);"></a>豆實，實于甕，陳于楹外，二以竝，北陳。簋實，實于筐，陳于楹內、兩楹間，二以竝，南陳。</p>
<span class="zhushi" id="p368"><a class="gg-link" href="#p368" onclick="return changeColor(this);"></a>陳甕筐於楹間者，象授受於堂中也。南北相當，以食饌同列耳。甕北陳者，變於食。甕數如豆，醢芥醬從焉。筐米四。今文竝作併。</span>
<span class="jianshu" id="p369"><a class="gg-link" href="#p369" onclick="return changeColor(this);"></a><span class="yinwen">疏</span>○注釋曰︰云「南北相當，以食饌同列耳」者，案上文正食之時，黍稷亦南陳，今於楹間陳，筐米亦南陳，是正食及此饌陳是同列也。云「瓮北陳者，變於食」者，上文正食之時，「宰夫自東房，薦豆六，設於醬東，西上」陳之，今於楹間二以並，北陳，故云變於食也。云「瓮數如豆」者，以菹醢各異物，不可同瓮，故瓮數如豆。上大夫八豆則八瓮，下大夫六豆則六瓮。云「醢芥醬從焉」者，以其三牲不殺，生列於門內，醢經百日乃成，不由不殺，故有醢。庶羞之醢同是醬類，故使之相從。但庶羞之醢，更無別種，宜同一瓮，芥醬宜亦一瓮。知有芥醬者，以其有生魚，故知有也。云「筐米四」者，上文上大夫八簋，今乃生致之，黍稷宜各一筐，稻粱又二筐，故云筐米四。</span>
<p class="strong" id="p370"><a class="gg-link" href="#p370" onclick="return changeColor(this);"></a>庶羞陳于碑內。</p>
<span class="zhushi" id="p371"><a class="gg-link" href="#p371" onclick="return changeColor(this);"></a>生魚也。魚腊從焉。</span>
<span class="zhushi" id="p372"><a class="gg-link" href="#p372" onclick="return changeColor(this);"></a>上大夫加鮮魚、鮮腊、雉兔鶉鴽，不陳于堂，辟正饌。</span>
<span class="jianshu" id="p373"><a class="gg-link" href="#p373" onclick="return changeColor(this);"></a><span class="yinwen">疏</span>「庶羞陳于碑內」。○注「生魚」至「正饌」。○釋曰︰云「生魚」者，上文魚膾是魚之中膾者，皆是生魚也。案鄭注〈周禮〉云「燕人膾魚方寸，切其腴以啗所貴」是也。此則全生不膾，何者？十膾在豆，與胾炙俱設，今胾炙在牲未殺，膾全不破可知。若然，庶羞之內，眾羞俱有，鄭獨云生魚者，以其胾炙在牲不殺，於此無矣。雖有乾腊、雉兔之等，以生魚為主，故云生魚也。云「魚腊從焉」者，雖無三牲之肉，有乾魚腊可知。云「上大夫加鮮魚、鮮腊、雉兔鶉鴽」者，以其下大夫七鼎，無鮮魚、鮮腊，上大夫九鼎，加鮮魚、鮮腊可知，雉兔鶉鴽亦生致之矣。云「不陳于堂，辟正饌」者，以其庶羞本在堂上，正饌之西，今在碑內，故云辟正饌也。若然，不陳於碑南者，以其本合在堂，今宜近堂，故在碑北。</span>
<p class="strong" id="p374"><a class="gg-link" href="#p374" onclick="return changeColor(this);"></a>庭實陳于碑外。</p>
<span class="zhushi" id="p375"><a class="gg-link" href="#p375" onclick="return changeColor(this);"></a>執乘皮者也，不參分庭一在南者，以言歸，宜近內。</span>
<span class="jianshu" id="p376"><a class="gg-link" href="#p376" onclick="return changeColor(this);"></a><span class="yinwen">疏</span>「庭實陳于碑外」。○注「執乘」至「近內」。○釋曰︰「執乘皮者，不參分庭一在南者，以言歸，宜近內」者，庭實正法，皆參分庭一在南而陳之，故〈昏禮〉記云︰納徵，執皮者，「參分庭一在南」。今云「碑外」，繼碑而言近北矣，彼參分庭一在南陳之者，謂在主人之庭，參分庭陳之，擬與賓向外，故近南。此陳於客館，擬與賓入內，故鄭云以言歸故在內也。</span>
<p class="strong" id="p377"><a class="gg-link" href="#p377" onclick="return changeColor(this);"></a>牛、羊、豕陳于門內西方，東上。</p>
<span class="zhushi" id="p378"><a class="gg-link" href="#p378" onclick="return changeColor(this);"></a>為其踐汙館庭，使近外。</span>
<span class="jianshu" id="p379"><a class="gg-link" href="#p379" onclick="return changeColor(this);"></a><span class="yinwen">疏</span>「牛羊」至「東上」。○注「為其」至「近外」。○釋曰︰案上庶羞與庭實在碑之內，近內陳之；此牛羊豕陳於門內，繼門言之，云「為其踐汙館庭，使近外」也。若然，致饔餼，牛、羊、豕亦在此，此云使近外者，以饔餼有腥有熟，故略。其生者近門，是其常。此既不殺，牛、羊、豕宜近內，故決之也。</span>
<p class="strong" id="p380"><a class="gg-link" href="#p380" onclick="return changeColor(this);"></a>賓朝服以受，如受饔禮。</p>
<span class="zhushi" id="p381"><a class="gg-link" href="#p381" onclick="return changeColor(this);"></a>朝服，食禮輕也。</span>
<span class="jianshu" id="p382"><a class="gg-link" href="#p382" onclick="return changeColor(this);"></a><span class="yinwen">疏</span>「賓朝」至「饔禮」。○注「朝服食禮輕也」。○釋曰︰云「朝服，食禮輕」者，以其歸饔餼時，卿韋弁，賓皮弁。受此食禮，賓朝服，受不皮弁，故云食禮輕。</span>
<p class="strong" id="p383"><a class="gg-link" href="#p383" onclick="return changeColor(this);"></a>無擯。</p>
<span class="zhushi" id="p384"><a class="gg-link" href="#p384" onclick="return changeColor(this);"></a>以己本宜往。</span>
<span class="jianshu" id="p385"><a class="gg-link" href="#p385" onclick="return changeColor(this);"></a><span class="yinwen">疏</span>「無擯」。○注「以己本宜往」。○釋曰︰云「以己本宜往」者，明主君無故，速賓在廟行食禮，而有侑幣賓，無儐法。主君有故，致食禮並有侑幣，亦不合有儐，故云以己本宜往。</span>
<p class="strong" id="p386"><a class="gg-link" href="#p386" onclick="return changeColor(this);"></a>明日，賓朝服以拜賜于朝。訝聽命。</p>
<span class="zhushi" id="p387"><a class="gg-link" href="#p387" onclick="return changeColor(this);"></a>賜亦謂食，侑幣。</span>
<span class="jianshu" id="p388"><a class="gg-link" href="#p388" onclick="return changeColor(this);"></a><span class="yinwen">疏</span>注「賜亦謂食侑幣」。○釋曰︰云「亦」者，亦上速賓食時，拜食與侑幣，今亦然，故云亦。</span>
<p class="strong" id="p389"><a class="gg-link" href="#p389" onclick="return changeColor(this);"></a>大夫相食，親戒速。</p>
<span class="zhushi" id="p390"><a class="gg-link" href="#p390" onclick="return changeColor(this);"></a>記異於君者也。速，召也。先就告之，歸具，既具，復自召之。</span>
<span class="jianshu" id="p391"><a class="gg-link" href="#p391" onclick="return changeColor(this);"></a><span class="yinwen">疏</span>「大夫」至「戒速」。○注「記異」至「召之」。○釋曰︰自此盡「大夫之禮」，論主國大夫食賓之禮別於主君之事。云「記異於君」者，案下文「其他皆如公食大夫之禮」，故知自此已下，皆記異於君法。是以此經大夫親戒速，決君不親戒速，此則異於君也。以其下諸文皆異，故云記異於君者也。云「先就告之，歸具，既具，復自召之」者，以其戒具兩有，皆親為之，故為此解，與〈鄉飲酒〉、〈鄉射〉同，故彼二文皆云戒賓既歸，布筵設尊，乃親速賓是也。</span>
<p class="strong" id="p392"><a class="gg-link" href="#p392" onclick="return changeColor(this);"></a>迎賓于門外，拜至，皆如饗拜。</p>
<span class="zhushi" id="p393"><a class="gg-link" href="#p393" onclick="return changeColor(this);"></a>饗，大夫相饗之禮也，今亡。古文饗或作鄉。</span>
<p class="strong" id="p394"><a class="gg-link" href="#p394" onclick="return changeColor(this);"></a>降盥，受醬、湇、侑幣、束錦也，皆自阼階降堂受，授者升一等。</p>
<span class="zhushi" id="p395"><a class="gg-link" href="#p395" onclick="return changeColor(this);"></a>皆者，謂受醬、受湇、受幣也。侑用束錦，大夫文也。降堂，謂止階上。今文無束。</span>
<p class="strong" id="p396"><a class="gg-link" href="#p396" onclick="return changeColor(this);"></a>賓止也。</p>
<span class="zhushi" id="p397"><a class="gg-link" href="#p397" onclick="return changeColor(this);"></a>主人三降，賓不從。</span>
<span class="jianshu" id="p398"><a class="gg-link" href="#p398" onclick="return changeColor(this);"></a><span class="yinwen">疏</span>「賓止也」。○注「主人三降賓不從」。○釋曰︰云「主人三降」者，案上文鄭注「皆」者，謂受醬、受湇、受幣，皆自阼階降。此鄭云「主人三降」，即上三者。不數主人降盥者，案〈鄉飲酒〉所言降盥者，皆為洗爵，故賓從降。此降盥不為洗爵，故鄭不數之。案〈聘禮〉致饔餼，「賓降堂，受老束錦，大夫止」。注云︰「止不降，使之餘尊。」此賓不降者，雖賓主敵，以主人降堂，不至地，故賓止不降也。</span>
<p class="strong" id="p399"><a class="gg-link" href="#p399" onclick="return changeColor(this);"></a>賓執粱與湇，之西序端。</p>
<span class="zhushi" id="p400"><a class="gg-link" href="#p400" onclick="return changeColor(this);"></a>不敢食於尊處。</span>
<span class="jianshu" id="p401"><a class="gg-link" href="#p401" onclick="return changeColor(this);"></a><span class="yinwen">疏</span>「賓執」至「序端」。○注「不敢食於尊處」。○釋曰︰此兩大夫敵，故之西序端。上公食大夫，大夫降階下，臣卑故也。</span>
<p class="strong" id="p402"><a class="gg-link" href="#p402" onclick="return changeColor(this);"></a>主人辭，賓反之。卷加席，主人辭，賓反之。辭幣，降一等，主人從。</p>
<span class="zhushi" id="p403"><a class="gg-link" href="#p403" onclick="return changeColor(this);"></a>從辭賓降。</span>
<p class="strong" id="p404"><a class="gg-link" href="#p404" onclick="return changeColor(this);"></a>受侑幣，再拜稽首。主人送幣，亦然。</p>
<span class="zhushi" id="p405"><a class="gg-link" href="#p405" onclick="return changeColor(this);"></a>敵也。</span>
<span class="jianshu" id="p406"><a class="gg-link" href="#p406" onclick="return changeColor(this);"></a><span class="yinwen">疏</span>「受侑」至「亦然」。○注「敵也」。○釋曰︰案〈郊特牲〉云︰「大夫之臣不稽首，非尊家臣，以辟君也。」又案「左氏傳」哀十七年︰「公會齊侯盟于蒙，孟武伯相。齊侯稽首，公拜。齊人怒。武伯曰︰非天子，寡君無所稽首。」若然，臣於君乃稽首，平敵相於當頓首。今言敵而「稽首」者，以食禮相尊敬，雖敵亦稽首，與臣拜君同故也。</span>
<p class="strong" id="p407"><a class="gg-link" href="#p407" onclick="return changeColor(this);"></a>辭於主人，降一等，主人從。</p>
<span class="zhushi" id="p408"><a class="gg-link" href="#p408" onclick="return changeColor(this);"></a>辭，謂辭其臨己食。</span>
<p class="strong" id="p409"><a class="gg-link" href="#p409" onclick="return changeColor(this);"></a>卒食，徹于西序端。</p>
<span class="zhushi" id="p410"><a class="gg-link" href="#p410" onclick="return changeColor(this);"></a>亦親徹。</span>
<p class="strong" id="p411"><a class="gg-link" href="#p411" onclick="return changeColor(this);"></a>東面再拜，降出。</p>
<span class="zhushi" id="p412"><a class="gg-link" href="#p412" onclick="return changeColor(this);"></a>拜，亦拜卒食。</span>
<p class="strong" id="p413"><a class="gg-link" href="#p413" onclick="return changeColor(this);"></a>其他皆如公食大夫之禮。</p>
<span class="jianshu" id="p414"><a class="gg-link" href="#p414" onclick="return changeColor(this);"></a><span class="yinwen">疏</span>「其他」至「之禮」。○釋曰︰云「其他」謂豆數、俎體、陳設皆不異上陳，但禮異者，謂親戒速，君則不親迎賓，公不出。此大夫出大門，公受醬湇幣，不降，此大夫則降也。公食大夫，大夫降食於階下，此言「西序端」。上公食卷加席，公不辭，此則辭之，皆是異也。</span>
<p class="strong" id="p415"><a class="gg-link" href="#p415" onclick="return changeColor(this);"></a>若不親食，則公作大夫，朝服以侑幣致之。</p>
<span class="zhushi" id="p416"><a class="gg-link" href="#p416" onclick="return changeColor(this);"></a>作，使也。大夫有故，君必使其同爵者為之致禮。列國之賓來，榮辱之事君臣同。賓受于堂。無擯。與受君禮同。</span>
<span class="jianshu" id="p417"><a class="gg-link" href="#p417" onclick="return changeColor(this);"></a><span class="yinwen">疏</span>「賓受于堂無擯」。○注「與受君禮同」。○釋曰︰云「與受君禮同」者，〈聘禮〉賓受致饔幣，云「堂中西，北面」，注︰「趨主君之命也。堂中西，中央之西。」此雖無儐，受幣亦與之同也。</span>
<p class="strong" id="p418"><a class="gg-link" href="#p418" onclick="return changeColor(this);"></a>記。不宿戒。</p>
<span class="zhushi" id="p419"><a class="gg-link" href="#p419" onclick="return changeColor(this);"></a>食禮輕也。此所以不宿戒者，謂前期三日之戒，申戒為宿，謂前期一日。</span>
<span class="jianshu" id="p420"><a class="gg-link" href="#p420" onclick="return changeColor(this);"></a><span class="yinwen">疏</span>「記不宿戒」。○注「食禮」至「一日」。○釋曰︰祭祀，散齊七日為戒，致齊三日為宿，此則與祭祀異。此「不宿戒」者，謂不為三日之戒，又不為一日之宿，故鄭云「此所以不宿戒者，謂前期三日之戒，申戒為宿，謂前期一日」者。若然，必知三日之戒，一日之宿者，〈大射〉前期三日，宰夫戒宰及司馬，又〈少牢〉辟人君，有前期一日之宿。此雖人君禮，以食禮輕，故知有三日之戒，一日之宿。既無前日之事，宜與〈鄉飲酒〉、〈鄉射禮〉同當日為之，故皆不言日數。故下注云「食賓之朝，宿興戒之，賓則從戒而來，不復召」是也。</span>
<p class="strong" id="p421"><a class="gg-link" href="#p421" onclick="return changeColor(this);"></a>戒，不速。</p>
<span class="zhushi" id="p422"><a class="gg-link" href="#p422" onclick="return changeColor(this);"></a>食賓之朝，夙興戒之，賓則從戒者而來，不復召。</span>
<p class="strong" id="p423"><a class="gg-link" href="#p423" onclick="return changeColor(this);"></a>不授几。異於醴也。</p>
<span class="jianshu" id="p424"><a class="gg-link" href="#p424" onclick="return changeColor(this);"></a><span class="yinwen">疏</span>○注釋曰︰決禮賓時，公親授几也。</span>
<p class="strong" id="p425"><a class="gg-link" href="#p425" onclick="return changeColor(this);"></a>無阼席。</p>
<span class="zhushi" id="p426"><a class="gg-link" href="#p426" onclick="return changeColor(this);"></a>公不坐。</span>
<p class="strong" id="p427"><a class="gg-link" href="#p427" onclick="return changeColor(this);"></a>亨于門外東方。</p>
<span class="zhushi" id="p428"><a class="gg-link" href="#p428" onclick="return changeColor(this);"></a>必於門外者，大夫之事也。東方者，主陽。</span>
<span class="jianshu" id="p429"><a class="gg-link" href="#p429" onclick="return changeColor(this);"></a><span class="yinwen">疏</span>「亨于門外東方」。○注「必於」至「主陽」。○釋曰︰案上經甸人、亨人之等，亨人是士官，不得言大夫之事，言大夫之事者，解亨在門外之禮也。〈燕禮〉注云︰「亨於門外，臣所掌也。」言臣亦是大夫事。〈少牢〉廩爨、饔爨皆在門外，亦大夫事。〈特牲〉云「主婦視饎，爨于西堂下」者，以其無廩人主之，故在內。若然，〈鄉飲酒〉雖是大夫之事，以其取祖陽氣之始，故亦於門內。</span>
<p class="strong" id="p430"><a class="gg-link" href="#p430" onclick="return changeColor(this);"></a>司宮具几，與蒲筵常，緇布純，加萑席尋，玄帛純，皆卷自末。</p>
<span class="zhushi" id="p431"><a class="gg-link" href="#p431" onclick="return changeColor(this);"></a>司宮，大宰之屬，掌宮廟者也。丈六尺曰常，半常曰尋。純，緣也。萑，細葦也。末，經所終，有以識之。必長筵者，以有左右饌也。今文萑皆為莞。</span>
<span class="jianshu" id="p432"><a class="gg-link" href="#p432" onclick="return changeColor(this);"></a><span class="yinwen">疏</span>「司宮」至「自末」。○注「司宮」至「為莞」。○釋曰︰云「司宮，大宰之屬，掌宮廟者」，案〈燕禮〉云︰「司宮尊于東楹之西。」注︰「司宮，天子曰小宰，聽酒人之成要者也。」注雖不同，其義一也。但〈燕禮〉司宮云設尊，故以小宰解之，此司宮設几席，故以大宰之屬解之。案大宰之下有宮人，掌宮中除汙穢之事，即此司宮。彼不言設几席者，以天子具官，別有司几筵，又有小宰。諸侯兼官，故司宮兼司几筵及小宰也。云「丈六尺曰常，半常曰尋」者，此皆無正文。案〈周禮‧考工記〉云車有六等之數，云︰「軫崇四尺，謂之一等；又云戈長六尺六寸，既建而迆之，崇於軫四尺，謂之二等；人長八尺，崇於戈四尺，謂之三等；殳長尋有四尺，崇於人四尺，謂之四等；車戟常，崇于殳四尺，謂之五等；酋矛常有四尺，崇于戟四尺，謂之六等。」自軫至矛，皆以四尺為差。以是約之，即知常是丈六尺，尋是八尺也。云「萑，細葦」者，以類言之，其實全別。是以〈詩〉云「葭菼」，注云︰「葭，蘆菼。」則葦一名蘆，一名，一名萑，一名菼。此萑又與莞席之莞不同，彼莞謂蒲也。云「有以識之」者，席無異物為記，但織之自有首尾可為記識耳。云「必以長筵者，以有左右饌」者，賓在戶牖之間，南面，上陳饌之時，正饌在左，庶羞在右，陳饌雖不在席上，皆陳於席前，當席左右，其間容人，故謂長筵也。</span>
<p class="strong" id="p433"><a class="gg-link" href="#p433" onclick="return changeColor(this);"></a>宰夫筵，出自東房。</p>
<span class="zhushi" id="p434"><a class="gg-link" href="#p434" onclick="return changeColor(this);"></a>筵本在房，宰夫敷之也。天子諸侯左右房。</span>
<span class="jianshu" id="p435"><a class="gg-link" href="#p435" onclick="return changeColor(this);"></a><span class="yinwen">疏</span>「宰夫」至「東房」。○注「筵本」至「右房」。○釋曰︰上云司宮具几筵，具之在房，宰夫敷之而已。「天子諸侯左右房」，以其言東房，對西房。若大夫士直有東房而已，故直云「在房」也。</span>
<p class="strong" id="p436"><a class="gg-link" href="#p436" onclick="return changeColor(this);"></a>賓之乘車在大門外西方，北面立。</p>
<span class="zhushi" id="p437"><a class="gg-link" href="#p437" onclick="return changeColor(this);"></a>賓車不入門，廣敬也。凡賓即朝，中道而往，將至，下行，而後車還立于西方。賓及位而止，北面。卿大夫之位當車前。凡朝位，賓主之間，各以命數為遠近之節也。</span>
<span class="jianshu" id="p438"><a class="gg-link" href="#p438" onclick="return changeColor(this);"></a><span class="yinwen">疏</span>「賓之」至「面立」。○注「賓車」至「節也」。○釋曰︰云「賓車不入門，廣敬也」者，〈曲禮〉云「客車不入大門」，與此同。〈覲禮〉云「偏駕不入王門」，偏駕，謂同姓金路之等。乘墨車以朝，墨車亦云不入大門，與此亦同。云「凡賓即朝，中道而往」者，〈內則〉云︰「男子由右，女子由左，車從中央。」故賓乘車中道。云「而后車還立于西方」者，案〈少儀〉云︰「仆於君子，始乘則式，君子下行，然後還立。」注云︰「還車而立，以俟其去。」是還立于西方鄉外。云「賓及位而止，北面」者，案〈玉藻〉云「賓立不當門」，彼亦謂聘使也。云「卿大夫之位當車前」者，案〈大行人〉云上公立當軹，侯伯立當前疾，子男立當衡，又云大國之孤「朝位當車前」者，則卿大夫立亦與孤同一節。兼云大夫者，小聘曰問，使下大夫，立與孤卿同當車前，故連言也。云「凡朝位，賓主之間，各以命數為遠近之節」者，案〈大行人〉云上公朝位，賓主之間九十步，侯伯七十步，子男五十步，注云︰「朝位，謂大門外賓下車，及王車出迎所立處。」又云「凡諸侯之卿，其禮各下其君二等，以下及大夫士皆如之」。若然，如諸侯則依命數，臣下其君二等，則不得依命數矣。而云依命數者，依命數據君而言，其臣依君命數而降之，故鄭總以命數言之也。</span>
<p class="strong" id="p439"><a class="gg-link" href="#p439" onclick="return changeColor(this);"></a>鉶，牛藿、羊苦、豕薇，皆有滑。</p>
<span class="zhushi" id="p440"><a class="gg-link" href="#p440" onclick="return changeColor(this);"></a>藿，豆葉也。苦，苦荼也。滑，堇荁之屬。今文苦為芐。</span>
<span class="jianshu" id="p441"><a class="gg-link" href="#p441" onclick="return changeColor(this);"></a><span class="yinwen">疏</span>○注釋曰︰云「滑，堇荁之屬」者，案〈士虞記〉云︰「鉶芼，用苦若薇，有滑。夏用葵，冬用荁。」鄭注云︰「荁，堇類也。乾則滑。夏秋用生葵，冬春用乾荁。」此經云「皆有滑」，不言所用之物，故取〈士虞記〉解之。云「之屬」者，其中兼有葵也。</span>
<p class="strong" id="p442"><a class="gg-link" href="#p442" onclick="return changeColor(this);"></a>贊者盥，從俎升。</p>
<span class="zhushi" id="p443"><a class="gg-link" href="#p443" onclick="return changeColor(this);"></a>俎，其所有事。</span>
<span class="jianshu" id="p444"><a class="gg-link" href="#p444" onclick="return changeColor(this);"></a><span class="yinwen">疏</span>「贊者盥從俎升」。○注「俎其所有事」。○釋曰︰直言此者，豆亦從下升。不言從豆升者，贊者不佐祭豆，直佐祭俎，故云「俎，其所有事」。是以上經云︰「三特之肺不離，贊者辯取之，壹以授賓。」若然，黍稷亦贊祭，不彼黍稷升者，黍稷設之在后故也。黍稷雖后升，先祭者，以其先食黍稷，后食肉故也。</span>
<p class="strong" id="p445"><a class="gg-link" href="#p445" onclick="return changeColor(this);"></a>簠有蓋冪。</p>
<span class="zhushi" id="p446"><a class="gg-link" href="#p446" onclick="return changeColor(this);"></a>稻粱將食乃設，去會於房，蓋以冪。冪，巾也。今文或作幕。</span>
<span class="jianshu" id="p447"><a class="gg-link" href="#p447" onclick="return changeColor(this);"></a><span class="yinwen">疏</span>○注釋曰︰簠簋相將，簋既有會，明簠亦有會可知。但黍稷先設，故卻會於敦南，簠盛稻粱，將食乃設，故鄭云「去會于房，蓋以冪。冪，巾也」。至於陳設，冪亦去之，經云「有蓋冪」者，據出房未設而言。</span>
<p class="strong" id="p448"><a class="gg-link" href="#p448" onclick="return changeColor(this);"></a>凡炙無醬。</p>
<span class="zhushi" id="p449"><a class="gg-link" href="#p449" onclick="return changeColor(this);"></a>已有鹹和。</span>
<span class="jianshu" id="p450"><a class="gg-link" href="#p450" onclick="return changeColor(this);"></a><span class="yinwen">疏</span>「凡炙無醬」。○注「已有咸和」。○釋曰︰云「凡」者，欲解〈儀禮〉一部之內，牛、羊、豕炙，皆無醬配之。云「已有咸和」者，若今人食炙然。</span>
<p class="strong" id="p451"><a class="gg-link" href="#p451" onclick="return changeColor(this);"></a>上大夫蒲筵，加萑席。其純，皆如下大夫純。</p>
<span class="zhushi" id="p452"><a class="gg-link" href="#p452" onclick="return changeColor(this);"></a>謂三命大夫也。孤為賓，則莞筵紛純，加繅席畫純也。</span>
<span class="jianshu" id="p453"><a class="gg-link" href="#p453" onclick="return changeColor(this);"></a><span class="yinwen">疏</span>「上大」至「夫純」。○注「謂三」至「純也」。○釋曰︰經云上大夫不辨命數，則子男之卿再命，其席亦同下大夫。鄭言「謂三命大夫」者，欲見公侯伯之卿三命，亦與子男下大夫同。公之孤四命，其席則異，鄭據三命而言。云「孤為賓，則莞筵紛純，加繅席畫純」者，案〈周禮‧司几筵〉云筵國賓于牖前，「莞筵紛純，加繅席畫純」，云「左彤几」，與此記三命已下席不同，故知彼國賓謂筵孤也，無正文，故云「則」也。</span>
<p class="strong" id="p454"><a class="gg-link" href="#p454" onclick="return changeColor(this);"></a>卿擯由下。</p>
<span class="zhushi" id="p455"><a class="gg-link" href="#p455" onclick="return changeColor(this);"></a>不升堂也。</span>
<span class="jianshu" id="p456"><a class="gg-link" href="#p456" onclick="return changeColor(this);"></a><span class="yinwen">疏</span>「卿擯由下」。○注「不升堂也」。○釋曰︰此謂上擯擯詔賓主升降周還之事，故云「不升堂」。</span>
<p class="strong" id="p457"><a class="gg-link" href="#p457" onclick="return changeColor(this);"></a>上贊，下大夫也。</p>
<span class="zhushi" id="p458"><a class="gg-link" href="#p458" onclick="return changeColor(this);"></a>上，謂堂上。擯，贊者，事相近，以佐上下為名。</span>
<span class="jianshu" id="p459"><a class="gg-link" href="#p459" onclick="return changeColor(this);"></a><span class="yinwen">疏</span>「上贊下大夫也」。○注「上謂」至「為名」。○釋曰︰案上經云贊者告具於公而贊賓食，故云上贊使下大夫為之。</span>
<p class="strong" id="p460"><a class="gg-link" href="#p460" onclick="return changeColor(this);"></a>上大夫庶羞。酒飲漿飲，庶羞可也。</p>
<span class="zhushi" id="p461"><a class="gg-link" href="#p461" onclick="return changeColor(this);"></a>於食庶羞，宰夫又設酒漿，以之食庶羞可也。以優賓。</span>
<span class="jianshu" id="p462"><a class="gg-link" href="#p462" onclick="return changeColor(this);"></a><span class="yinwen">疏</span>「上大夫」至「可也」。○注「於食」至「優賓」。○釋曰︰案上經云「上大夫庶羞二十豆」，此記人復記之者，欲見上大夫食加飯之時，得兼食庶羞。又食會飯及庶羞之時，宰夫更設酒飲、漿飲，故鄭云「於食庶羞，宰夫又設酒漿，所以食庶羞可也」。所以然者，優賓故也。</span>
<p class="strong" id="p463"><a class="gg-link" href="#p463" onclick="return changeColor(this);"></a>拜食與侑幣，皆再拜稽首。</p>
<span class="zhushi" id="p464"><a class="gg-link" href="#p464" onclick="return changeColor(this);"></a>嫌上大夫不稽首。</span>
</div></body></html>