<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">儀禮注疏-卷十六・少牢饋食禮第十六</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h2>少牢饋食禮第十六</h2></div>
<p class="strong" id="p0"><a class="gg-link" href="#p0" onclick="return changeColor(this);"></a>少牢饋食之禮。</p>
<p class="zhushi" id="p1"><a class="gg-link" href="#p1" onclick="return changeColor(this);"></a>禮將祭祀，必先擇牲，繫于牢而芻之。羊豕曰少牢，諸侯之卿大夫祭宗廟之牲。</p>
<p class="jianshu" id="p2"><a class="gg-link" href="#p2" onclick="return changeColor(this);"></a><span class="yinwen">疏</span>「少牢饋食之禮」。○注「禮將」至「之牲」。○釋曰︰自此盡「如初儀」，論卿大夫祭前十日，先筮日之事。云「禮將祭祀，必先擇牲，繫于牢而芻之」者，案《周禮‧地官‧充人職》云︰「掌繫祭祀之牲牷，祀五帝，則繫于牢，芻之三月，享先王亦如之。」注云︰「牢，閑也。必有閑者，防禽獸觸齧。養牛羊曰芻，三月一時節氣成。」案《楚語》諸侯卿大夫等雖不得三月，亦皆有養牲之法。故鄭據焉。言芻之唯據羊，若豕則曰豢，故《地官‧槁人職》云︰「掌豢祭祀之犬。」《樂記》亦云「豢豕作酒，非以為禍」，不言豕曰豢，文略也。云「羊豕曰少牢」者，對三牲具為大牢，若然，豕亦有牢稱。故《詩‧公劉》云「執豕於牢」。下經云「上利升牢心舌」，注云︰「牢，羊豕也。」是豕亦稱牢也。但非一牲即得牢稱，一牲即不得牢名，故郊特牲與士特牲皆不言牢也。</p>
<p class="strong" id="p3"><a class="gg-link" href="#p3" onclick="return changeColor(this);"></a>日用丁、己。</p>
<p class="zhushi" id="p4"><a class="gg-link" href="#p4" onclick="return changeColor(this);"></a>內事用柔日，必丁己者，取其令名，自丁寧，自變改，皆為謹敬。必先諏此日，明日乃筮。</p>
<p class="jianshu" id="p5"><a class="gg-link" href="#p5" onclick="return changeColor(this);"></a><span class="yinwen">疏</span>「日用丁己」。○注「內事」至「乃筮」。○釋曰︰云「內事用柔日」，《曲禮》文。彼云︰「外事以剛日，內事以柔日。」內事謂冠昏祭祀，出郊為外事，謂征伐、巡守之等。若然，甲丙戊庚壬為剛日，乙丁己辛癸為柔日。今直言丁己者，鄭云「取其令名，自丁寧，自變改」，皆為謹敬之義故也。云「必先諏此日，明日乃筮」者，以其舉事尚朝旦，不可今日謀日即筮，是以此文云「日用丁己」，乃云「筮旬有一日」，是別於後日乃筮也。</p>
<p class="strong" id="p6"><a class="gg-link" href="#p6" onclick="return changeColor(this);"></a>筮旬有一日。</p>
<p class="zhushi" id="p7"><a class="gg-link" href="#p7" onclick="return changeColor(this);"></a>旬，十日也。以先月下旬之己，筮來月上旬之己。</p>
<p class="jianshu" id="p8"><a class="gg-link" href="#p8" onclick="return changeColor(this);"></a><span class="yinwen">疏</span>「筮旬有一日」。○注「旬十」至「之己」。○釋曰︰知旬十日者，此云旬有一日，以先月下旬之己，筮來月上旬之己者，除後己之前，通前己為十日，十日為齊，後己日則祭。若然，筮日即齊乃可，故下文筮日即云「乃戒宮」，不云「厥明」也。鄭直云「下旬己」、「上旬己」，據用己一日而言。若用丁，言先月下旬丁，筮來月上旬丁。若丁己之外，辛乙之等皆然。鄭必言來月上旬，不用中旬、下旬者，吉事先近日故也。</p>
<p class="strong" id="p9"><a class="gg-link" href="#p9" onclick="return changeColor(this);"></a>筮於廟門之外。主人朝服，西面于門東。史朝服，左執筮，右抽上韇，兼與筮執之，東面受命于主人。</p>
<p class="zhushi" id="p10"><a class="gg-link" href="#p10" onclick="return changeColor(this);"></a>史，家臣，主筮事者。</p>
<p class="jianshu" id="p11"><a class="gg-link" href="#p11" onclick="return changeColor(this);"></a><span class="yinwen">疏</span>「筮於」至「主人」。○注「史家」至「事者」。○釋曰︰云「主人朝服，西面于門東」者，此為將筮，故西面。案下文「為期于廟門外，主人門東，南面」，注云「主人不西面者，大夫尊，於諸臣有君道也」者，彼不為卜筮之事，故主人南面也。又主人朝服者，為祭而筮，還服祭服。是以上編《持牲》筮亦服祭服，玄端。以此而言，天子諸侯為祭，卜筮亦服祭服。案《司服》云︰「享先王則袞冕。」《祭義》云︰「易抱龜南面，天子袞冕北面。雖有明知之心，必進斷其志焉。」是為祭而卜，還服祭服，則諸侯為祭卜筮，服祭服可知。若為他事卜筮，則異於此。《孝經》注云︰「卜筮，冠皮弁，衣素積，百王同之，不改易。」《士冠》「主人朝服」注云「尊蓍龜之道」是也。云「史，家臣，主筮事」者，案《雜記》大夫士筮，亦云「史練冠長衣」，是史主筮事也。</p>
<p class="strong" id="p12"><a class="gg-link" href="#p12" onclick="return changeColor(this);"></a>主人曰︰「孝孫某，來日丁亥，用薦歲事于皇祖伯某，以某妃配某氏，尚饗！」</p>
<p class="zhushi" id="p13"><a class="gg-link" href="#p13" onclick="return changeColor(this);"></a>丁，未必亥也，直舉一日以言之耳。《禘于大廟禮》曰︰日用丁亥，不得丁亥，則己亥、辛亥亦用之，無則苟有亥焉可也。薦，進也，進歲時之祭事也。皇，君也。伯某，且字也。大夫或因字為諡。《春秋傳》曰「魯無駭卒，請諡與族，公命以字為展氏」是也。某仲、叔、季，亦曰仲某、叔某、季某。某妃，某妻也。合食曰配。某氏，若言姜氏、子氏也。尚，庶幾。饗，歆也。</p>
<p class="jianshu" id="p14"><a class="gg-link" href="#p14" onclick="return changeColor(this);"></a><span class="yinwen">疏</span>「主人」至「尚饗」。○注「丁未」至「歆也」。○釋曰︰云「丁，未必亥也，直舉一日以言之耳」者，以日有十，辰有十二，以五剛日配六陽辰，以五柔日配六陰辰，若云甲子、乙丑之等。以日配辰，丁日不定，故云丁未必亥。經云「丁亥」者，不能具載，直舉一日以丁當亥而言，餘或以己當亥，或以丁當丑，此等皆得用之也。云「《禘于大廟禮》曰日用丁亥」者，《大戴禮》文。引之証祭用丁亥之義也。云「不得丁亥則己亥辛亥亦用之」者，鄭云此吉事先近日，唯用上旬。若上旬之內，或不得丁、己以配亥，或上旬之內，無亥以配日，則餘陰辰亦用之。故《春秋》宣八年經書︰「辛巳，有事於大廟。」文二年經書︰「八月丁卯，大事于大廟。」昭十五年經書︰「二月癸酉，有事于武官。」桓十四年︰「乙亥，嘗。」此等皆不獨用丁己之日與亥辰也。云「無則苟有亥焉可也」者，此即乙亥是也。必須亥者，案《月令》云︰「乃擇元辰，天子乃耕。」注云︰「元辰，蓋郊後之吉亥也。」陰陽式法，亥為天倉，祭祀所以求福，宜稼于田，故先取亥。上旬無亥，乃用餘辰也。云「伯某，且字也」者，以某在伯下，若其在子上者，某是伯、仲、叔、季，以某且字，不得在子上故也。云「大夫或因字為謚」者，謂因二十冠而字為謚，知者，以某且字者，觀德明功。若五十字，人人皆有，非功德之事，故知取二十字為謚也。《春秋》者，案隱八年《左氏傳》云︰「無駭卒，羽父請謚與族，公問族於眾仲。眾仲對曰︰天子建德，因生以賜姓，胙之土而命之氏，諸侯以字為謚，因以為族。」公命以字為展氏。彼無駭之祖，公子展以展為謚。在《春秋》前，其孫無駭取以為族，故公命為展氏。若然，無駭賜族不賜謚，引之者，大夫有因字為謚，証伯某，某或且字有謚者，即某為謚也。此經云伯某，是正祭之稱也。若時有告請及非常祭祀，則去伯，直云且字，言某甫，則聘禮賜饔唯羹飪，筮一尸，若昭若穆，仆為祝，祝曰「孝孫某，薦嘉禮于皇祖某甫」是也。若卿大夫無謚，正祭與非常祭一，皆言五十字在子上，與士正祭禮同，則云某子，故《聘禮》記云「皇考某子」是也。《特牲》士禮無謚，正祭稱皇考某子。若士告請之祭，則稱且字。故《士虞》記云「適爾皇祖某甫」是也。</p>
<p class="strong" id="p15"><a class="gg-link" href="#p15" onclick="return changeColor(this);"></a>史曰︰「諾。」西面于門西，抽下韇，左執筮，右兼執韇以擊筮。</p>
<p class="zhushi" id="p16"><a class="gg-link" href="#p16" onclick="return changeColor(this);"></a>將問吉凶焉，故擊之以動其神。《易》曰︰「蓍之德圜而神。」</p>
<p class="jianshu" id="p17"><a class="gg-link" href="#p17" onclick="return changeColor(this);"></a><span class="yinwen">疏</span>「史曰」至「擊筮」。○注「將問」至「而神」。○釋曰︰云「史曰諾，西面于門西」者，謂既云諾，乃之於門西閾外，西面述命，乃筮也。云「左執筮」，及下云「擊筮」，筮者皆是蓍，以其用蓍為筮，因名蓍為筮。云「兼執韇」者，上文已用右手抽上韇，此經又用右手抽下韇，是二韇兼執之也。云「《易》曰蓍之德圓而神」者，鄭彼注云︰「蓍形圓，而可以立變化之數，故謂之神也。」引之者，証蓍有神，故擊而動之也。</p>
<p class="strong" id="p18"><a class="gg-link" href="#p18" onclick="return changeColor(this);"></a>遂述命曰︰「假爾大筮有常。孝孫某，來日丁亥，用薦歲事于皇祖伯某，以某妃配某氏，尚饗！」</p>
<p class="zhushi" id="p19"><a class="gg-link" href="#p19" onclick="return changeColor(this);"></a>述，循也。重以主人辭告筮也。假，借也。言因蓍之靈以問之。常，吉凶之占繇。</p>
<p class="jianshu" id="p20"><a class="gg-link" href="#p20" onclick="return changeColor(this);"></a><span class="yinwen">疏</span>「遂述」至「尚饗」。○注「述循」至「占繇」。○釋曰︰云「遂述命」者，史既受主人命，乃右還，向閾外西面，遂述上主人之辭，謂之述命。述命訖，乃連言曰假爾大筮有常，此是即席西面，命筮與述命同為一辭者。對《士喪禮》卜葬日云不述命，若述命，即與即席西面命龜異。異者，鄭注云︰「述命命龜，異龜，重威儀多也。」對此大夫少牢述命，命筮同，筮輕，威儀少為文也。云「常，吉凶之占繇」者，謂應凶告吉，應吉告凶，則不常。此吉凶之占，依龜之繇辭，繇辭則占龜之長，若《易》之爻辭以占筮也。</p>
<p class="strong" id="p21"><a class="gg-link" href="#p21" onclick="return changeColor(this);"></a>乃釋韇，立筮。</p>
<p class="zhushi" id="p22"><a class="gg-link" href="#p22" onclick="return changeColor(this);"></a>卿大夫之蓍長五尺，立筮由便。</p>
<p class="jianshu" id="p23"><a class="gg-link" href="#p23" onclick="return changeColor(this);"></a><span class="yinwen">疏</span>○注釋曰︰云「卿大夫之蓍長五尺」者，《大戴禮》、《三正記》皆有此文。立筮由便，以其蓍長，立筮為便。對士之蓍三尺，坐筮為便。若然，諸侯蓍七尺，天子蓍九尺，立筮可知。</p>
<p class="strong" id="p24"><a class="gg-link" href="#p24" onclick="return changeColor(this);"></a>卦者在左坐，卦以木。卒筮，乃書卦于木，示主人，乃退占。</p>
<p class="zhushi" id="p25"><a class="gg-link" href="#p25" onclick="return changeColor(this);"></a>卦者，史之屬也。卦以木者，每一爻，畫地以識之。六爻備，書於板。史受以示主人，退占，東面旅占之。</p>
<p class="jianshu" id="p26"><a class="gg-link" href="#p26" onclick="return changeColor(this);"></a><span class="yinwen">疏</span>「卦者」至「退占」。○注「卦者」至「占之」。○釋曰︰云「卦者，史之屬也」者，以其筮是史，故知卦者是史之屬也。云「書於版」者，釋經書「卦于木」，木即版也。云「史受以示主人」者，以經書卦是畫卦者，恐是卦者以示於主人，以卦者卑，宜還使筮史受以示主人也。</p>
<p class="strong" id="p27"><a class="gg-link" href="#p27" onclick="return changeColor(this);"></a>吉，則史韇筮，史兼執筮與卦以告于主人︰「占曰從。」</p>
<p class="zhushi" id="p28"><a class="gg-link" href="#p28" onclick="return changeColor(this);"></a>從者，求吉得吉之言。</p>
<p class="jianshu" id="p29"><a class="gg-link" href="#p29" onclick="return changeColor(this);"></a><span class="yinwen">疏</span>注「從者」至「之言」。○釋曰︰以主人之祭本以求吉，今以疑而問筮，筮而得吉，是從主人本心，故曰「從」者是「求吉得吉之言」也。</p>
<p class="strong" id="p30"><a class="gg-link" href="#p30" onclick="return changeColor(this);"></a>乃官戒，宗人命滌，宰命為酒，乃退。</p>
<p class="zhushi" id="p31"><a class="gg-link" href="#p31" onclick="return changeColor(this);"></a>官戒，戒諸官也。當共祭祀事者，使之具其物，且齊也。滌，溉濯祭器，埽除宗廟。</p>
<p class="jianshu" id="p32"><a class="gg-link" href="#p32" onclick="return changeColor(this);"></a><span class="yinwen">疏</span>「乃官」至「乃退」。○注「官戒」至「宗廟」。○釋曰︰云「官戒，戒諸官也，當共祭祀事者，使之具其物，且齊也。滌，溉濯祭器，掃除宗廟」者，此其筮祭日得吉，當以崇祭事，故知官戒。戒諸官有此數事，此等皆事見於下文，故鄭總而言也。</p>
<p class="strong" id="p33"><a class="gg-link" href="#p33" onclick="return changeColor(this);"></a>若不吉，則及遠日，又筮日如初。</p>
<p class="zhushi" id="p34"><a class="gg-link" href="#p34" onclick="return changeColor(this);"></a>及，至也。遠日，後丁若後己。</p>
<p class="jianshu" id="p35"><a class="gg-link" href="#p35" onclick="return changeColor(this);"></a><span class="yinwen">疏</span>「若不」至「如初」。○注「及至」至「後己」。○釋曰︰云「遠日，後丁若後己」者，案上《曲禮》云︰「喪事先遠日，吉事先近日。」近日，即上旬丁巳是也。若上旬丁巳不吉，則至上旬又筮中旬丁巳；不吉，至中旬又筮下旬丁巳；不吉則止，不祭。以其卜筮不過三也，是以鄭云後丁若後己也。</p>
<p class="strong" id="p36"><a class="gg-link" href="#p36" onclick="return changeColor(this);"></a>宿。</p>
<p class="zhushi" id="p37"><a class="gg-link" href="#p37" onclick="return changeColor(this);"></a>宿讀為肅。肅，進也。大夫尊，儀益多，筮日既戒諸官以齊戒矣。至前祭一日，又戒以進之，使知祭日當來。古文宿皆作羞。</p>
<p class="jianshu" id="p38"><a class="gg-link" href="#p38" onclick="return changeColor(this);"></a><span class="yinwen">疏</span>「宿」。○注「宿讀」至「作羞」。○釋曰︰自此盡「改筮尸」，論筮尸宿尸及宿諸官之事。云「大夫尊，儀益多」者，其大夫宿戒兩有，士有宿而無戒，是儀略，故云大夫儀多也。此直是儀多，而云益多者，據士尸一宿，下文大夫尸再宿，是儀益多。益多，猶云彌多也。此云「前祭一日，又戒以進之，使知祭日當來」，並下文「明日朝服筮尸」，並是前祭一日，唯下文「前宿一日宿戒尸」者，是前祭二日。以言前宿一日，明祭前二日可知也。</p>
<p class="strong" id="p39"><a class="gg-link" href="#p39" onclick="return changeColor(this);"></a>前宿一日，宿戒尸。</p>
<p class="zhushi" id="p40"><a class="gg-link" href="#p40" onclick="return changeColor(this);"></a>皆肅諸官之日，又先肅尸者，重所用為尸者，又為將筮。</p>
<p class="jianshu" id="p41"><a class="gg-link" href="#p41" onclick="return changeColor(this);"></a><span class="yinwen">疏</span>注「皆肅」至「將筮」。○釋曰︰云「皆肅諸官之日」者，解經「宿」是肅諸官之日。云「又先肅尸者」，總解經「前宿一日，宿戒尸」，謂是肅諸官之日，前又先肅尸校一日，當祭前二日也。云「重所用為尸」者，肅諸官唯一肅，尸有再肅，是重所用為尸者故也。云「又為將筮」者，亦是肅之使知祭日當來故也。若然，宿與戒前後名不同，今合言之者，以前有十日之戒，後有一日之宿。若單言戒，嫌同十日。若單言宿，嫌同一日。故宿戒並言，明其別也或可。此是初戒尸，云宿戒尸者，故加宿字於戒上也。</p>
<p class="strong" id="p42"><a class="gg-link" href="#p42" onclick="return changeColor(this);"></a>明日，朝筮尸，如筮日之儀。命曰︰「孝孫某，來日丁亥，用薦歲事于皇祖伯某，以某妃配某氏，以某之某為尸。尚饗！」筮、卦、占如初。</p>
<p class="zhushi" id="p43"><a class="gg-link" href="#p43" onclick="return changeColor(this);"></a>某之某者，字尸父而名尸也。字尸父，尊鬼神也。不前期三日筮尸者，大夫下人君，祭之朝乃視濯，與士異。</p>
<p class="jianshu" id="p44"><a class="gg-link" href="#p44" onclick="return changeColor(this);"></a><span class="yinwen">疏</span>「明日」至「如初」。○注「某之」至「士異」。○釋曰︰云「某之某者，字尸父而名尸也」者，案《曲禮》云「父在不為尸」，注云︰「為其失子道，然則尸卜筮無父者。」若然，凡為人尸者，父皆死矣。死者當諱其名，今對尸，故知不稱尸父之名。故上「某」是尸之父字，下「某」為尸名，是生者可稱名，是以云字尸父而名尸也。云「字尸父，尊鬼神也」者，以不稱名，是尊鬼神也。云「不前期三日筮尸者，大夫下人君」者，決上編《特牲》士禮云「前期三日筮尸」，此祭前一日筮尸，吉遂宿尸，不同之事。但天子諸侯前期十日十得吉日，則戒諸官散齊，至前祭三日，卜尸得吉，又戒宿諸官使之致齊。士卑，不嫌，故得與人君同三日筮尸，但下人君，不得散齊七日耳。大夫尊，不敢與人君同，直散齊九日，前祭一日筮尸，並宿諸官致齊也。云「祭之朝乃視濯，與士異」者，亦是士卑，得與人君同，祭前一日視濯。大夫尊，不敢與人君同，故與士異也。云與士異，亦是下人君，下人君亦是與士異，互換省文為義也。</p>
<p class="strong" id="p45"><a class="gg-link" href="#p45" onclick="return changeColor(this);"></a>吉，則乃遂宿尸，祝擯。</p>
<p class="zhushi" id="p46"><a class="gg-link" href="#p46" onclick="return changeColor(this);"></a>筮吉又遂肅尸，重尸也。既肅尸，乃肅諸官及執事者。祝為擯者，尸，神象。</p>
<p class="jianshu" id="p47"><a class="gg-link" href="#p47" onclick="return changeColor(this);"></a><span class="yinwen">疏</span>「吉則」至「祝擯」。○注「筮吉」至「神象」。○釋曰︰云「筮吉又遂肅尸，重尸也」者，以其諸官一肅，其尸元缺一字已宿訖，今筮吉又肅，再肅者，是重尸者也。云「既肅尸，乃肅諸官及執事者」，此重解上文宿，是此宿尸後事置於上文者，彼為前宿一日宿戒尸之事，故云也，其實當在此重肅尸之後也。云「祝為擯者，尸，神象」者，決前筮尸時皆主人出命，至此使祝擯以尸，是神象，故使祝擯也。案《特牲》使宗人擯，主人辭，又有祝共傳命者，士卑，不嫌，兩有，與人君同。此大夫尊，下人君，故闕之，唯有祝擯而已。又此尸不言出門面位，案《特牲》主人宿尸時，「尸如主人服，出門左，西面」，鄭注云︰「不敢南面當尊。」則大夫之尸尊，尸出門徑南面，故主人與尸皆不在門東，門西也。</p>
<p class="strong" id="p48"><a class="gg-link" href="#p48" onclick="return changeColor(this);"></a>主人再拜稽首。祝告曰︰「孝孫某，來日丁亥，用薦歲事于皇祖伯某，以某妃配某氏。敢宿！」</p>
<p class="zhushi" id="p49"><a class="gg-link" href="#p49" onclick="return changeColor(this);"></a>告尸以主人為此事來。</p>
<p class="strong" id="p50"><a class="gg-link" href="#p50" onclick="return changeColor(this);"></a>尸拜，許諾，主人又再拜稽首。主人退，尸送，揖，不拜。</p>
<p class="zhushi" id="p51"><a class="gg-link" href="#p51" onclick="return changeColor(this);"></a>尸不拜者，尸尊。</p>
<p class="jianshu" id="p52"><a class="gg-link" href="#p52" onclick="return changeColor(this);"></a><span class="yinwen">疏</span>注「尸不拜者尸尊」。○釋曰︰凡賓主之禮，賓去，主人皆拜送。今云「尸送揖不拜」者，以大夫尸尊故也。</p>
<p class="strong" id="p53"><a class="gg-link" href="#p53" onclick="return changeColor(this);"></a>若不吉，則遂改筮尸。</p>
<p class="zhushi" id="p54"><a class="gg-link" href="#p54" onclick="return changeColor(this);"></a>即改筮之，不及遠日。</p>
<p class="jianshu" id="p55"><a class="gg-link" href="#p55" onclick="return changeColor(this);"></a><span class="yinwen">疏</span>注「即改」至「遠日」。○釋曰︰此決上文筮日不吉筮遠日者，以日為祭祀之本，須取丁己之類，故須取遠日後旬丁，此筮尸不吉，不須退至後旬，故筮不待遠日也。</p>
<p class="strong" id="p56"><a class="gg-link" href="#p56" onclick="return changeColor(this);"></a>既宿尸，反，為期于廟門之外。</p>
<p class="zhushi" id="p57"><a class="gg-link" href="#p57" onclick="return changeColor(this);"></a>為期，肅諸官而皆至，定祭早晏之期，為期亦夕時也。言既肅尸反為期，明大夫尊，肅尸而已。其為賓及執事者，使人肅之。</p>
<p class="jianshu" id="p58"><a class="gg-link" href="#p58" onclick="return changeColor(this);"></a><span class="yinwen">疏</span>「既肅」至「之外」。○注「為期」至「肅之」。○釋曰︰自此盡「曰諾乃退」，論宗人請祭期之事。云「為期肅諸官而皆至」者，此即上文宿同時之事。以其後宿尸，及宿諸官與為期，皆於祭前之日也。知「為期亦夕時也」者，案《特牲》云︰「厥明夕，陳鼎于門外。」又下文同日夕時，而云「請期曰羹飪」，是夕時，則此大夫禮為期，亦夕時可知也。知大夫尊，直肅尸，餘使人肅之者，以經云「宿尸，反」，即云「為期」，明大夫不自肅賓，以下可知，故云「使人肅之」也。</p>
<p class="strong" id="p59"><a class="gg-link" href="#p59" onclick="return changeColor(this);"></a>主人門東南面。宗人朝服北面，曰︰「請祭期。」主人曰︰「比於子。」</p>
<p class="zhushi" id="p60"><a class="gg-link" href="#p60" onclick="return changeColor(this);"></a>比次早晏，在於子也。主人不西面者，大夫尊，於諸官有君道也。為期，亦唯尸不來也。</p>
<p class="jianshu" id="p61"><a class="gg-link" href="#p61" onclick="return changeColor(this);"></a><span class="yinwen">疏</span>注「比次」至「來也」。○釋曰︰言「比次早晏」者，一日一夜，辰有十二，冬日夏夜，長短不同，是以推量比次日辰之早晏也。云「主人不西面者，大夫尊，於諸官有君道也」者，決《特牲》主人門外西面，士卑於屬吏，無君道故也。云「為期亦唯尸不來也」者，言亦《特牲》為期時，賓及眾賓即位于門西時無尸，此大夫禮，餘賓之等並來，亦唯尸不來，是以主人南面亦為無尸也。</p>
<p class="strong" id="p62"><a class="gg-link" href="#p62" onclick="return changeColor(this);"></a>宗人曰︰「旦明行事。」主人曰︰「諾。」乃退。</p>
<p class="zhushi" id="p63"><a class="gg-link" href="#p63" onclick="return changeColor(this);"></a>旦明，旦日質明。</p>
<p class="strong" id="p64"><a class="gg-link" href="#p64" onclick="return changeColor(this);"></a>明日，主人朝服即位于廟門之外，東方南面。宰、宗人西面北上。牲北首東上。司馬刲羊，司士擊豕。宗人告備，乃退。</p>
<p class="zhushi" id="p65"><a class="gg-link" href="#p65" onclick="return changeColor(this);"></a>刲、擊，皆謂殺之。此實既省，告備乃殺之，文互者，省文也。《尚書傳》曰︰羊屬火，豕屬水。</p>
<p class="jianshu" id="p66"><a class="gg-link" href="#p66" onclick="return changeColor(this);"></a><span class="yinwen">疏</span>○釋曰︰自此盡「東榮」，論視殺視濯之事。案《特牲》視牲與視殺別日，今《少牢》不言視牲，直言刲、擊告備，乃退者，省。此大夫禮，視牲告充，即刲、擊殺之，下人君，士卑不嫌，故異日矣。必知人君視殺別日者，《大宰職》云︰「及執事，視滌濯，及納亨，贊王牲事。」注云︰「納亨，納牲，將告殺。謂鄉祭之晨，既殺以授亨人。」又云︰「及祀之日，贊玉幣爵之事。」注云︰「日旦明也。」是其視牲與殺別日。案《祭義》云︰「君牽牲，穆答君，卿大夫序從。既入門，麗于碑，卿大夫袒，而毛牛尚耳。」諸侯禮殺于門內，此大夫與《特牲》士皆殺于門外者，辟人君。云「刲擊皆謂殺之」者，豕言擊，動之使鳴，是視牲也；羊言刲，謂殺之，是視殺也。大夫視牲、視殺同日，故互見皆有，故鄭云刲擊皆謂殺之。又云「此實既省，告備乃殺之，文互者，省也」者，亦是視牲訖即視殺，如鄉所解，下言告備，欲見兼有也。云「《尚書傳》曰羊屬火，豕屬水」者，此《尚書大傳》文。引之者，解司馬刲羊，以其司馬火官，還使刲羊，羊屬火故也。案《周禮》鄭注司空奉豕，司士乃司馬之屬官，今不使司空者，諸侯猶兼官，大夫又職職相兼，況士無官，仆隸為司馬、司士，兼其職可知，故司士擊豕也。</p>
<p class="strong" id="p67"><a class="gg-link" href="#p67" onclick="return changeColor(this);"></a>雍人摡鼎、匕、俎于雍爨，雍爨在門東南，北上。</p>
<p class="zhushi" id="p68"><a class="gg-link" href="#p68" onclick="return changeColor(this);"></a>雍人，掌割烹之事者。爨，竈也。在門東南，統於主人，北上。羊豕魚腊皆有竈，竈西有鑊。凡摡者，皆陳之而後告絜。</p>
<p class="jianshu" id="p69"><a class="gg-link" href="#p69" onclick="return changeColor(this);"></a><span class="yinwen">疏</span>○注釋曰︰云「雍人掌割烹之事」者，《周禮‧饔人職》文。云「凡摡者，皆陳之而後告絜」者，案《特牲》視濯時皆陳之，視訖告絜，此亦當然。</p>
<p class="strong" id="p70"><a class="gg-link" href="#p70" onclick="return changeColor(this);"></a>廩人摡甑、甗、匕與敦于廩爨，廩爨在雍爨之北。</p>
<p class="zhushi" id="p71"><a class="gg-link" href="#p71" onclick="return changeColor(this);"></a>廩人，掌米入之藏者。甗如甑，一孔。匕，所以匕黍稷者也。古文甑為烝。</p>
<p class="jianshu" id="p72"><a class="gg-link" href="#p72" onclick="return changeColor(this);"></a><span class="yinwen">疏</span>○注釋曰︰云「廩人掌米入之藏」者，《周禮‧地官‧廩人職》文。以其穀入倉人，米入廩人故也。云「甗如甑，一孔」者，案《冬官‧陶人職》云︰「甗實二鬴，濃半寸，唇寸，甑實二鬴，濃半寸，唇寸，七穿。」鄭司農云︰「甗無底。」甑以其無底，故以一孔解之。云「匕所以匕黍稷者也」者，上雍人云匕者，所以匕肉，此廩人所掌米，故云匕黍稷也。</p>
<p class="strong" id="p73"><a class="gg-link" href="#p73" onclick="return changeColor(this);"></a>司宮摡豆、籩、勺、爵、觚、觶、几、洗、篚，于東堂下，勺、爵、觚、觶，實于篚。卒摡，饌豆、籩與篚于房中，放于西方。設洗于阼階東南，當東榮。</p>
<p class="zhushi" id="p74"><a class="gg-link" href="#p74" onclick="return changeColor(this);"></a>放猶依也。大夫攝官，司宮兼掌祭器也。</p>
<p class="jianshu" id="p75"><a class="gg-link" href="#p75" onclick="return changeColor(this);"></a><span class="yinwen">疏</span>「司宮」至「東榮」。○注「放猶」至「器也」。○釋曰︰案《特牲》云︰「宗人升自西階，視壺濯及豆籩，反降，東北面告濯具。」鄭注云︰「不言絜，以有几席。」若然，彼几席不摡，則凡洗篚三者，亦不摡而并言之者，以其同降于東堂下，故繼觚觶連言之，其實不摡也。云「大夫攝官，司宮兼掌祭器」者，下文司宮筵神席於奧，此又掌豆籩之等，故鄭云攝官。案《內則》鄭注云「諸侯兼官」者，彼對天子，天子六卿，諸侯三卿兼六卿，此則大夫對諸侯，諸侯具官，大夫攝官也。</p>
<p class="strong" id="p76"><a class="gg-link" href="#p76" onclick="return changeColor(this);"></a>羹定，雍人陳鼎五，三鼎在羊鑊之西，二鼎在豕鑊之西。</p>
<p class="zhushi" id="p77"><a class="gg-link" href="#p77" onclick="return changeColor(this);"></a>魚腊從羊，膚從豕，統於牲。</p>
<p class="jianshu" id="p78"><a class="gg-link" href="#p78" onclick="return changeColor(this);"></a><span class="yinwen">疏</span>「羹定」至「之西」。○注「魚腊」至「於牲」。○釋曰︰自此盡「簞巾于西階東」，論鼎及豆籩盤匜等之事。云「魚腊從羊，膚從豕，統於牲」者，案《公食大夫》云「甸人陳鼎」，鄭注云︰「甸人，塚宰之屬，兼亨人者。」此大夫雍人陳鼎者。《周禮》甸人「掌供薪烝與亨爨」，聯職相通，是以諸侯無亨人，故甸人陳鼎。此大夫又無甸人，故使雍人與亨人聯職，故《亨人》云「職外內饔之爨亨」，故使饔人也。云魚腊從羊，膚從豕者，上文摡鼎時，鄭云「羊豕魚腊皆有灶」，今陳鼎宜各當其鑊，此三鼎在羊鑊之西，二鼎在豕鑊之西，故云魚腊從羊，膚從豕也，其實羊、豕、魚、腊各有鑊也。此直有羊豕，言皆有鑊，前注何知魚腊皆有灶，案《士虞禮》云︰「側亨於廟門外之右，東面。」魚腊爨在廟門外東南，魚腊爨在其南，士之魚腊皆有爨，則大夫魚腊皆有鑊可知，故羊豕魚腊皆有灶也。</p>
<p class="strong" id="p79"><a class="gg-link" href="#p79" onclick="return changeColor(this);"></a>司馬升羊右胖，脾不升，肩、臂、臑、膊、骼，正脊一、脡脊一、橫脊一、短脅一、正脅一、代脅一，皆二骨以竝，腸三、胃三、舉肺一、祭肺三，實于一鼎。</p>
<p class="zhushi" id="p80"><a class="gg-link" href="#p80" onclick="return changeColor(this);"></a>升猶上也。上右胖，周所貴也。髀不升，近竅，賤也。肩、臂、臑，肱骨也。膊、骼，股骨。脊從前為正，脅旁中為正。脊先前，脅先後，屈而反，猶器之䋫也。竝，併也。脊脅骨多，六體各取二骨併之，以多為貴。舉肺一，尸食所先舉也。祭肺三，為尸、主人、主婦。古文胖皆作辯，髀皆作脾。今文竝皆為併。</p>
<p class="jianshu" id="p81"><a class="gg-link" href="#p81" onclick="return changeColor(this);"></a><span class="yinwen">疏</span>○釋曰︰上十一體言一者，見其體也。下言「皆二骨」，以並見一體皆有二骨也。云「脊從前為正，脅旁中為正。脊先前，脅先後，屈而反，猶器之䋫」也，云先前者，正脊是也，先後者，即短脅是也。故《特牲》記云尸俎「正脊二骨，橫脊，長脅二骨，短脅」，鄭注云︰「脊無中，脅無前，貶也。」明代脅最在前也。脊先前，脅先後者，取䋫屈之義。若然，脊以前為正，其次名脡，卻後名橫者，取脡，脡然直，後言橫者，取闊於脡。凡名骨，皆隨形名之，唯言正者，以義取稱焉。此言䋫者，指解脊不取肩胳也。若尸舉牲體，則脅、肩、胳為䋫。故鄭注《特牲》云舉先正脊，後肩，自上而卻下䋫而前，終始之次也。故尸舉牲體如䋫也。案下注云「升之以尊卑」，此注云猶器之䋫也。若䋫，則不得見尊卑。若以尊卑升，復不得見䋫。兩注似乖者，凡牲體四支為貴，故先序肩、臂、臑、膊、胳為上，是尊；然後序脊、脅於下，是卑。次應先言正脅，而先言短者，又取䋫之義也。但所序骨體各有宜，不可準定也。若然，既以尊卑升之，而祭肺貴，序在下者，腸胃及肺在內，不得與外體為尊卑之次，當以腸內自為先後之次也。云「脊脅骨多，六體各取二骨併之，以多為貴」者，此經肩臂已下皆言一，至十一體之下總言皆二骨。知二骨，據脊脅骨多，六體各取二骨者，案《特牲》記肩、臂、臑、肫、胳，不言二骨，至序脊、脅即言二骨以並，故知此言皆二骨，亦據脊脅可知也。</p>
<p class="strong" id="p82"><a class="gg-link" href="#p82" onclick="return changeColor(this);"></a>司士升豕右胖，脾不升，肩、臂、臑、膊、骼，正脊一、脡脊一、橫脊一、短脅一、正脅一、代脅一，皆二骨以並，舉肺一、祭肺三，實于一鼎。</p>
<p class="zhushi" id="p83"><a class="gg-link" href="#p83" onclick="return changeColor(this);"></a>豕無賜胃，君子不食溷腴。</p>
<p class="jianshu" id="p84"><a class="gg-link" href="#p84" onclick="return changeColor(this);"></a><span class="yinwen">疏</span>注「豕無」至「溷腴」。○釋曰︰云「君子不食溷腴」，《禮記‧少儀》文，彼注云︰「腴有似於人穢。」故《樂記》注云︰「以谷食犬豕曰豢。」是似人也。</p>
<p class="strong" id="p85"><a class="gg-link" href="#p85" onclick="return changeColor(this);"></a>雍人倫膚九，實于一鼎。</p>
<p class="zhushi" id="p86"><a class="gg-link" href="#p86" onclick="return changeColor(this);"></a>倫，擇也。膚，脅革肉，擇之，取美者。</p>
<p class="jianshu" id="p87"><a class="gg-link" href="#p87" onclick="return changeColor(this);"></a><span class="yinwen">疏</span>注「倫擇」至「美者」。○釋曰︰知「脅革肉」者，下文云「膚九而俎，亦橫載，革順」，故知膚者是脅革肉也。</p>
<p class="strong" id="p88"><a class="gg-link" href="#p88" onclick="return changeColor(this);"></a>司士又升魚、腊，魚十有五而鼎，腊一純而鼎，腊用麋。</p>
<p class="zhushi" id="p89"><a class="gg-link" href="#p89" onclick="return changeColor(this);"></a>司士又升，副倅者。合升左右胖曰純。純猶全也。</p>
<p class="jianshu" id="p90"><a class="gg-link" href="#p90" onclick="return changeColor(this);"></a><span class="yinwen">疏</span>「司士」至「用麋」。○注「司士」至「全也」。○釋曰︰云「司士又升，副倅者」，謂是第三俎，其司士與前文司士升豕者別。知者，以下經云「司士三人升魚、腊、膚」，則此豕、魚、腊宜各一人。又此升鼎宜俱時，明是副倅者，非升豕者可知。云倅者，案《諸子職》云「掌國子之倅」，鄭云︰「是公卿大夫之副貳。」則此云倅，亦副之別名。以其副牲鼎，故云副倅也。</p>
<p class="strong" id="p91"><a class="gg-link" href="#p91" onclick="return changeColor(this);"></a>卒脀，皆設扃鼏，乃舉，陳鼎于廟門之外東方，北面北上。</p>
<p class="zhushi" id="p92"><a class="gg-link" href="#p92" onclick="return changeColor(this);"></a>北面北上，鄉內相隨。古文鼏皆為密。</p>
<p class="strong" id="p93"><a class="gg-link" href="#p93" onclick="return changeColor(this);"></a>司宮尊兩甒于房戶之間，同棜，皆有冪，甒有玄酒。</p>
<p class="zhushi" id="p94"><a class="gg-link" href="#p94" onclick="return changeColor(this);"></a>房戶之間，房西室戶東也。棜無足，禁者，酒戒也。大夫去足改名，優尊者，若不為之戒然。古文甒皆作廡，今文鼏作冪。</p>
<p class="jianshu" id="p95"><a class="gg-link" href="#p95" onclick="return changeColor(this);"></a><span class="yinwen">疏</span>「司宮」至「玄酒」。○注「房戶」至「作冪」。○釋曰︰云「棜無足，禁者酒戒也，大夫去足改名優尊者，若不為之戒然」者，此決《特牲》用棜仍云禁，此改名曰棜，是優尊者，若不為神戒然。《鄉飲酒》雖是大夫禮，猶名斯禁者，尋常飲酒，異於祭祀也。</p>
<p class="strong" id="p96"><a class="gg-link" href="#p96" onclick="return changeColor(this);"></a>司宮設罍水于洗東，有枓。設篚于洗西，南肆。</p>
<p class="zhushi" id="p97"><a class="gg-link" href="#p97" onclick="return changeColor(this);"></a>枓，𣂏水器也。凡設水用罍，沃盥用枓，禮在此也。</p>
<p class="jianshu" id="p98"><a class="gg-link" href="#p98" onclick="return changeColor(this);"></a><span class="yinwen">疏</span>○注釋曰︰云「凡設水用罍，沃盥用枓，禮在此也」者，言凡，總《儀禮》一部內用水者，皆須罍盛之，沃盥水者，皆用枓為之。鄭言禮在此者，以《士冠禮》直言「水在洗東」，《士昏禮》亦直言「水在洗東」，《鄉飲酒》、《特牲》記亦云，然皆不言罍器，亦不云有枓，其《燕禮》、《大射》雖云罍水，又不言有枓，故鄭注總云凡此等設水用罍，沃盥用枓，其禮具在此，故餘文不具，省文之義也。</p>
<p class="strong" id="p99"><a class="gg-link" href="#p99" onclick="return changeColor(this);"></a>改饌豆、籩于房中，南面，如饋之設，實豆、籩之實。</p>
<p class="zhushi" id="p100"><a class="gg-link" href="#p100" onclick="return changeColor(this);"></a>改，更也。為實之更之，威儀多也。如饋之設，如其陳之左右也。饋設東面。</p>
<p class="jianshu" id="p101"><a class="gg-link" href="#p101" onclick="return changeColor(this);"></a><span class="yinwen">疏</span>「改饌」至「之實」。○注「改更」至「東面」。○釋曰︰前司宮摡豆籩訖，饌豆籩放於西方，今欲實之，乃更設豆籩於房中，南面，如饋之禮東面設。然者，此大夫禮，威儀多，決《特牲》士禮視濯時，豆籩鉶在東房，至實豆籩時，直云「豆籩鉶陳於房中如初」。鄭云「如初者，取而實之，既而反之」，是其不改豆籩之處，因而實之，是士禮威儀略也。</p>
<p class="strong" id="p102"><a class="gg-link" href="#p102" onclick="return changeColor(this);"></a>小祝設槃、匜與簞、巾于西階東。</p>
<p class="zhushi" id="p103"><a class="gg-link" href="#p103" onclick="return changeColor(this);"></a>為尸將盥。</p>
<p class="jianshu" id="p104"><a class="gg-link" href="#p104" onclick="return changeColor(this);"></a><span class="yinwen">疏</span>「小祝」至「階東」。○注「為尸將盥」。○釋曰︰案《特牲》直云︰「尸盥，匜水實于槃中，簞巾在門內之右。」不言其人，未聞也。知非祝者，彼下文始言「祝筵几于室中」，注云︰「至此使祝接神。」明前非祝也。</p>
<p class="strong" id="p105"><a class="gg-link" href="#p105" onclick="return changeColor(this);"></a>主人朝服即位于阼階東，西面。</p>
<p class="zhushi" id="p106"><a class="gg-link" href="#p106" onclick="return changeColor(this);"></a>為將祭也。</p>
<p class="jianshu" id="p107"><a class="gg-link" href="#p107" onclick="return changeColor(this);"></a><span class="yinwen">疏</span>「主人」至「西面」。○注「為將祭也」。○釋曰︰自此盡「革順」，論祭時將至，布設舉鼎匕載之事。</p>
<p class="strong" id="p108"><a class="gg-link" href="#p108" onclick="return changeColor(this);"></a>司宮筵于奧，祝設几于筵上，右之。</p>
<p class="zhushi" id="p109"><a class="gg-link" href="#p109" onclick="return changeColor(this);"></a>布陳神坐也。室中西南隅謂之奧，席東面近南為右。</p>
<p class="jianshu" id="p110"><a class="gg-link" href="#p110" onclick="return changeColor(this);"></a><span class="yinwen">疏</span>「司宮」至「右之」。○注「布陳」至「為右」。○釋曰︰案《特牲》云「祝筵几」，鄭云︰「使祝接神。」此使司宮者，此大夫禮，異於士，故司宮設席，祝設几。大夫官多，故使兩官。若共其事，亦是接神，故祝設几也。</p>
<p class="strong" id="p111"><a class="gg-link" href="#p111" onclick="return changeColor(this);"></a>主人出迎鼎，除鼏。士盥，舉鼎，主人先入。</p>
<p class="zhushi" id="p112"><a class="gg-link" href="#p112" onclick="return changeColor(this);"></a>道之也。主人不盥不舉。</p>
<p class="jianshu" id="p113"><a class="gg-link" href="#p113" onclick="return changeColor(this);"></a><span class="yinwen">疏</span>注「道之」至「不舉」。○釋曰︰此決《特牲》主人降及賓盥，士禮自舉鼎，此大夫尊，不舉，故不盥也。</p>
<p class="strong" id="p114"><a class="gg-link" href="#p114" onclick="return changeColor(this);"></a>司宮取二勺于篚，洗之，兼執以升，乃啟二尊之蓋冪，奠于棜上，加二勺于二尊，覆之，南柄。</p>
<p class="zhushi" id="p115"><a class="gg-link" href="#p115" onclick="return changeColor(this);"></a>二尊，兩甒也。今文柄為枋。</p>
<p class="jianshu" id="p116"><a class="gg-link" href="#p116" onclick="return changeColor(this);"></a><span class="yinwen">疏</span>「司宮」至「南柄」。○注「二尊」至「為枋」。○釋曰︰云「二尊，兩甒」者，即上「司宮尊兩甒于房戶之間」是也。知二勺兩尊用之者，玄酒雖有不酌，重古，如酌者然也。</p>
<p class="strong" id="p117"><a class="gg-link" href="#p117" onclick="return changeColor(this);"></a>鼎序入，雍正執一匕以從，雍府執四匕以從，司士合執二俎以從。司士贊者二人，皆合執二俎以相，從入。</p>
<p class="zhushi" id="p118"><a class="gg-link" href="#p118" onclick="return changeColor(this);"></a>相，助。</p>
<p class="strong" id="p119"><a class="gg-link" href="#p119" onclick="return changeColor(this);"></a>陳鼎于東方，當序，南于洗西，皆西面北上，膚為下。匕皆加于鼎，東枋。</p>
<p class="zhushi" id="p120"><a class="gg-link" href="#p120" onclick="return changeColor(this);"></a>膚為下，以其加也。南于洗西，陳於洗西南。</p>
<p class="jianshu" id="p121"><a class="gg-link" href="#p121" onclick="return changeColor(this);"></a><span class="yinwen">疏</span>「陳鼎」至「東枋」。○注「膚為」至「西南」。○釋曰︰此云「膚為下」，門外陳鼎時不言，至此言之者，以膚者豕之實，前陳鼎在門外時，未有俎，據鼎所陳則膚在魚上。今將載於俎，設之最在後，故須分別之也。云「膚為下，以其加」者，以羊無別俎，而豕有膚俎，故謂之加，以加為下也。云「南于洗西，陳于洗西南」者，洗當東榮近東也。其陳鼎，鼎當東序，則近西也。而言南于洗西，則鼎陳于洗西，稍近南，東西不得與洗相當也。</p>
<p class="strong" id="p122"><a class="gg-link" href="#p122" onclick="return changeColor(this);"></a>俎皆設于鼎西，西肆。肵俎在羊俎之北，亦西肆。</p>
<p class="zhushi" id="p123"><a class="gg-link" href="#p123" onclick="return changeColor(this);"></a>肵俎在北，將先載也。異其設文，不當鼎。</p>
<p class="jianshu" id="p124"><a class="gg-link" href="#p124" onclick="return changeColor(this);"></a><span class="yinwen">疏</span>○注釋曰︰云「異其設文，不當鼎」者，羊俎在羊鼎西，今云「肵俎在羊俎北」，不繼鼎，明不當鼎也。若繼鼎言者，即在鼎西也。</p>
<p class="strong" id="p125"><a class="gg-link" href="#p125" onclick="return changeColor(this);"></a>宗人遣賓就主人，皆盥于洗，長朼。</p>
<p class="zhushi" id="p126"><a class="gg-link" href="#p126" onclick="return changeColor(this);"></a>長朼者，長賓先，次賓後也。主人不朼，言就主人者，明親臨之。古文朼作七。</p>
<p class="strong" id="p127"><a class="gg-link" href="#p127" onclick="return changeColor(this);"></a>佐食上利升牢心、舌，載于肵俎。心皆安下切上，午割勿沒。其載于肵俎，末在上。舌皆切本末，亦午割勿沒，其載于肵，橫之。皆如初為之于爨也。</p>
<p class="zhushi" id="p128"><a class="gg-link" href="#p128" onclick="return changeColor(this);"></a>牢，羊、豕也。安，平也。平割其下，於載便也。凡割本末，食必正也。午割，使可絕。勿沒，為其分散也。肵之為言敬也，所以敬尸也。《周禮》祭尚肺，事尸尚心舌，心舌知滋味。今文切皆為刌。</p>
<p class="jianshu" id="p129"><a class="gg-link" href="#p129" onclick="return changeColor(this);"></a><span class="yinwen">疏</span>○釋曰︰言「皆如初為之于爨也」者，經言此者，以前膚鼎時不見心舌，嫌不在爨，故明之。云皆如初為之于爨，「皆」者，皆羊、豕，羊、豕皆有心舌也。案《特牲》記云︰「肵俎，心舌皆去本末，午割之，實于牲鼎，載，心立，舌縮俎。」即是未入鼎時，則制此心舌然也。既未入鼎時先制之，是以雖出爨，亦得為皆如初爨也。云「凡割本末，食必正也」者，《鄉黨》孔子云︰「割不正不食。」故割本末為食正也。云「肵之為言敬也」者，《郊特牲》文，彼云「肵之為言敬也」，言「所以敬尸也」。云「《周禮》祭尚肺」者，《禮記‧明堂位》云︰「有虞氏祭首，夏后氏祭心，殷祭肝，周祭肺。」是周之禮法祭肺，而此肵俎不取肺而用心者，以其事尸尚心舌，心舌知滋味者，故《特牲》記鄭注亦云︰「心舌知食味者，欲尸之饗。」此祭是以進之。若然，舌之所嘗五味，乃是心之所知酸苦也，故心舌並言之。</p>
<p class="strong" id="p130"><a class="gg-link" href="#p130" onclick="return changeColor(this);"></a>佐食遷肵俎于阼階西，西縮，乃反。佐食二人。上利升羊，載右胖，髀不升，肩、臂、臑、膊、骼；正脊一，脡脊一，橫脊一，短脅一、正脅一、代脅一，皆二骨以竝；腸三、胃三，長皆及俎拒；舉肺一，長終肺；祭肺三，皆切。肩、臂、臑、膊、骼，在兩端，脊、脅、肺、肩，在上。</p>
<p class="zhushi" id="p131"><a class="gg-link" href="#p131" onclick="return changeColor(this);"></a>升之以尊卑，載之以體次，各有宜也。拒讀為介距之距。俎距，脛中當橫節也。凡牲體之數及載，備於此。</p>
<p class="jianshu" id="p132"><a class="gg-link" href="#p132" onclick="return changeColor(this);"></a><span class="yinwen">疏</span>「佐食」至「在上」。○注「升之」至「於此」。○釋曰︰升羊載右胖者，準例實鼎曰升，實俎曰載。今實俎而言升者，以其升者上也，是以載俎、升載兩言之也。但此經所載，牲體多少一依上文。升鼎不異而重序之者，以其載俎之時，恐與入鼎時多少有異，故重序之。舉肺、祭肺上已言，今又言之者，以其上升鼎時，直言舉肺一、祭肺三，不言長短。上所以不言長短者，以其入鼎時二者未制，故不辯長短，至此載俎，乃制長短及切之，故具辯之也。若然，上升鼎時不制者，若升鼎制之，恐二肺雜亂，是以升俎乃制之。若然，心舌未升鼎時，己午割切沒，不言至載俎，乃言午割者，彼二者其體殊異，不雜亂，故俎乃一辯之而已。云肩臂臑膊胳在兩端，脊脅肺肩在上者，此是在俎之次。俎有上下，猶牲體有前後，故肩、臑在上端，膊、胳在下端，脊、脅、肺在中。其載之次序，肩、臂、臑、正脊、脡脊、橫脊、代脅、長脅、短脅、肺、胃、腸、膊、胳也。云「升之以尊卑」者，即上文「上利升羊」以下序其在鼎也。云「載之以體次」者，俎法，四體尊於脊脅，即經四體在兩端，脊脅肺在中者，故云「各有宜也」。云「拒讀為介距之距」者，案《左氏傳》昭二十五年云︰「季郈之雞鬪，季氏介其雞。」服氏云︰「搗芥子播其雞羽。」鄭氏云︰「介甲，為雞著甲。」又云「郈氏為之金距」，注云︰「金距，以金踏距。」今鄭君合取季氏之介，又取郈氏之距，而云介距之距也。引之者，彼距在雞足為距，此俎距在俎為橫也，是以云俎距脛中當橫節也。案《明堂位》云︰「俎，有虞氏以梡，夏后氏以嶡，殷以椇，周以房俎。」注云︰「梡，斷木為四足而已。嶡之言蹷也，謂中足為橫距之象，《周禮》謂之距。」彼注云「《周禮》謂之距」，即指此俎距而言。是距為俎，足中央橫者也。此言俎距脛中當橫節者，案《明堂位》「夏后氏以嶡」，謂中足之橫。下仍有殷之椇，謂橫，下仍有曲橈之足，下又有周之房俎，謂四足下更有跗。鄭云「上下兩間，有似於堂房」，是橫下更有二事，故言脛中當橫節也。云「凡牲體之數及載備於此」者，案此經即折前體肩、臂、臑兩相為六，後體膊、胳兩相為四，短脅、正脅、代脅兩相為六，脊有三，總為十九體。唯不數觳二，通之為二十一體。二觳，正祭不薦於神尸，故不言。是牲體之數備於此。言及載備於此者，上經云「升於鼎」，此經云「載於俎」，是其及載備於此也。</p>
<p class="strong" id="p133"><a class="gg-link" href="#p133" onclick="return changeColor(this);"></a>下利升豕，其載如羊，無腸、胃。體其載于俎，皆進下。</p>
<p class="zhushi" id="p134"><a class="gg-link" href="#p134" onclick="return changeColor(this);"></a>進下，變於食生也。所以交於神明，不敢以食道，敬之至也。《鄉飲酒禮》進腠，羊次其體，豕言進下，互相見。</p>
<p class="jianshu" id="p135"><a class="gg-link" href="#p135" onclick="return changeColor(this);"></a><span class="yinwen">疏</span>「下利」至「進下」。○注「進下」至「相見」。○釋曰︰云「進下，變於食生也」者，決《公食大夫》、《鄉飲酒》牲體皆進腠。腠是本，是食生人之法。此言進末，末為終，謂骨之終，食鬼神法，故云變於食生也。云「所以交於神明」元終起此至卷末者，《郊特性》文。云「不敢以食道」，《檀弓》文。云「羊次其體，豕言進下，互相見」者，羊次其體，即上終「上利升羊」以下，是次其體。言互相見者，羊言體，亦進下，豕言進下，亦次其體也。</p>
<p class="strong" id="p136"><a class="gg-link" href="#p136" onclick="return changeColor(this);"></a>司士三人，升魚、腊、膚。魚用鮒，十有五而俎，縮載，右首，進腴。</p>
<p class="zhushi" id="p137"><a class="gg-link" href="#p137" onclick="return changeColor(this);"></a>右首進腴，亦變於食生也。《有司》載魚橫之。《少儀》曰︰「羞濡魚者進尾。」</p>
<p class="jianshu" id="p138"><a class="gg-link" href="#p138" onclick="return changeColor(this);"></a><span class="yinwen">疏</span>注「右首」至「進尾」。○釋曰︰云「右首進腴，亦變於食生也」者，凡載魚為生人，首皆向右，進鰭。其祭祀亦首皆在右，進腴，生人、死人皆右首，陳設在地，地道尊右故也。鬼神進腴者，腴是氣之所聚，故祭祀進腴也。生人進鰭者，鰭是脊，生人尚味，故《公食大夫》云︰「魚七，縮俎寢右。」鄭注云「右，首也，寢右，進鰭也。乾魚近腴，多骨鯁」是也。云「《有司》載魚橫之，《少儀》曰羞濡魚者進尾」，引之者，欲見正祭與儐尸載魚禮異，又與生人食禮不同。以其尸之禮，上大夫載魚橫之，於人為縮，於俎為橫。既見乾魚，則進首可知。復取《少儀》者，濡魚進尾，見與乾魚異。《有司徹》進首，是上大夫繹祭儐尸之禮，有乾魚橫於俎，宜進其首。則《少儀》羞濡魚者，是天子諸侯繹祭可知。以其天子諸侯繹祭，乾濕皆有，乾魚則進首，鮮魚則進尾。必知是天子諸侯繹祭者，以其大夫儐尸云「加膴祭」，《少儀》云「祭膴」，又與儐尸加膴祭於上同，故知義然也。</p>
<p class="strong" id="p139"><a class="gg-link" href="#p139" onclick="return changeColor(this);"></a>腊一純而俎，亦進下，肩在上。</p>
<p class="zhushi" id="p140"><a class="gg-link" href="#p140" onclick="return changeColor(this);"></a>如羊豕。凡腊之體，載禮在此。</p>
<p class="jianshu" id="p141"><a class="gg-link" href="#p141" onclick="return changeColor(this);"></a><span class="yinwen">疏</span>注「如羊」至「在此」。○釋曰︰以其諸經唯有腊文，無升載之事，唯有此經所載之法，故云載禮在此也。</p>
<p class="strong" id="p142"><a class="gg-link" href="#p142" onclick="return changeColor(this);"></a>膚九而俎，亦橫載，革順。</p>
<p class="zhushi" id="p143"><a class="gg-link" href="#p143" onclick="return changeColor(this);"></a>列載於俎，令其皮相順。亦者，亦其骨體。</p>
<p class="jianshu" id="p144"><a class="gg-link" href="#p144" onclick="return changeColor(this);"></a><span class="yinwen">疏</span>注「列載」至「骨體」。○釋曰︰云「列載於俎，令其皮相順」者，解經革順也。載革順，謂以此膚之體，相次而作，行列以膚革相順而載也。云「亦者，亦其骨體」者，上牲體橫載，文不明，故舉膚亦橫載以明之。此膚言橫，則上羊豕骨體亦橫載可知也。</p>
<p class="strong" id="p145"><a class="gg-link" href="#p145" onclick="return changeColor(this);"></a>卒脀，祝盥于洗，升自西階。主人盥，升自阼階。祝先入，南面。主人從，戶內西面。</p>
<p class="zhushi" id="p146"><a class="gg-link" href="#p146" onclick="return changeColor(this);"></a>將納祭也。</p>
<p class="jianshu" id="p147"><a class="gg-link" href="#p147" onclick="return changeColor(this);"></a><span class="yinwen">疏</span>○釋曰︰自此盡「主人又再拜稽首」，論先設置為陰厭之事也。</p>
<p class="strong" id="p148"><a class="gg-link" href="#p148" onclick="return changeColor(this);"></a>主婦被錫，衣移袂，薦目東房，韭菹、醓醢，坐奠于筵前。主婦贊者一人，亦被錫，衣侈袂，執葵菹、蠃醢以授主婦。主婦不興，遂受，陪設于東，韭菹在南，葵菹在北。主婦興，入于房。</p>
<p class="zhushi" id="p149"><a class="gg-link" href="#p149" onclick="return changeColor(this);"></a>被錫，讀為髲鬄。古者或剔賤者刑者之髮，以被婦人之紒為飾，因名髲鬄焉。此《周禮》所謂次也。不纚笄者，大夫妻尊，亦衣綃衣，而侈其袂耳，侈者，蓋半士之袂以益之，衣三尺三寸，袪尺八寸。韭菹醓醢，朝事之豆也，而饋食用之，豐大夫禮。葵菹在北䋫。今文錫為緆，蠃為蝸。</p>
<p class="jianshu" id="p150"><a class="gg-link" href="#p150" onclick="return changeColor(this);"></a><span class="yinwen">疏</span>「主婦被錫衣」至「入于房」。○注「被錫」至「為蝸」。○釋曰︰云「主婦贊者一人亦被錫」者，此被錫移袂與主婦同，既一人與主婦同，則其餘不得如主婦，當與士妻同，纚笄綃衣。若士妻與婦人助祭一皆纚笄綃衣，以綃衣下更無服，服窮則同。故《特牲》云「凡婦人助祭者同服」是也。云「被錫讀為髲鬄」者，欲見鬄取人髮為之之義也。云「古者或剔賤者刑者之髮，以被婦人紒為飾，因名髲鬄焉」者，此解名髲鬄之意。案哀公十七年《左傳》說衛莊公登城望戎州，見己氏之妻髮美，使髡之，以為呂姜髢。是其取賤者髮為鬄之事也。云「此《周禮》所謂次也」者，案《周禮‧追師》云掌王后以下副編次。三翟者，首服副，鞠衣襢衣，首服編，祿衣，首服次。鄭彼注︰「副，首飾，若今步搖。編，編列髮為之，若今假紒。次，次第髮長短為之，所謂髲鬄。」鄭云所謂髲鬄者指此文也。是彼此相曉也。云「不纚笄者，大夫妻尊」者，此決《特牲》主婦纚笄，士妻卑故也。云「亦衣綃衣」者，亦如《特牲》士妻主婦綃衣也。綃衣者，六服外之下者。云「而侈其袂耳，侈者蓋半士妻之袂以益之，衣三尺三寸，袂尺八寸」者，士妻之袂二尺二寸，袪尺二寸，三分益一，故三尺三寸，袂尺八寸也，故《內司服》注亦為此解也。或云衣三尺三寸，或云袂，俱合義，是以《喪服》記云「亦名袂為衣也」。云「韭菹醓醢，朝事之豆也」者，案《周禮‧醢人職》︰「朝事之豆，韭菹、醓醢、昌本、麋臡、菁菹、鹿臡、茆菹、麋臡。」彼天子八豆，今大夫取二豆為饋食，用之豐大夫禮故也。若然，葵菹、蠃醢亦天子饋食之豆，今大夫用之，鄭不言者，彼饋食當其節，天子八豆，此大夫取二而已，故不須言之。云「葵菹在䋫」者，以其韭菹在南，醓醢在北，今於次東，葵菹在北，蠃醢在南，是其䋫次之也。</p>
<p class="strong" id="p151"><a class="gg-link" href="#p151" onclick="return changeColor(this);"></a>佐食上利執羊俎，下利執豕俎，司士三人執魚、腊、膚俎，序升自西階，相從入。設俎，羊在豆東，豕亞其北，魚在羊東，腊在豕東，特膚當俎北端。</p>
<p class="zhushi" id="p152"><a class="gg-link" href="#p152" onclick="return changeColor(this);"></a>相，助也。</p>
<p class="strong" id="p153"><a class="gg-link" href="#p153" onclick="return changeColor(this);"></a>主婦自東房執一金敦黍，有蓋，坐設于羊俎之南。婦贊者執敦稷以授主婦，主婦興受，坐設于魚俎南；又興受贊者敦黍，坐設于稷南；又興受贊者敦稷，坐設于黍南。敦皆南首。主婦興，入于房。</p>
<p class="zhushi" id="p154"><a class="gg-link" href="#p154" onclick="return changeColor(this);"></a>敦有首者，尊者器飾也，飾蓋象龜。周之禮，飾器各以其類，龜有上下甲。今文曰︰主婦入于房。</p>
<p class="jianshu" id="p155"><a class="gg-link" href="#p155" onclick="return changeColor(this);"></a><span class="yinwen">疏</span>「主婦」至「于房」。○注「敦有」至「于房」。○釋曰︰「敦有首者，尊者器飾也，飾蓋象龜」，知有此義者，以其經曰「敦南首」，明象龜虫獸之形，故云首。知象龜者，以其蓋形龜象故也。云「周之禮，飾器各以其類」者，案《周禮‧梓人》云「外骨，內骨，以胷鳴者，以胸鳴者」之類，鄭云︰「刻畫祭器，博庶物也。」又《周禮‧司尊彝》有雞彝之等，是周之禮，飾器各以其類也。云「龜有上下甲」者，欲言此敦蓋取象之意，以龜有上下甲，故敦蓋象之，是亦取其類也。敦蓋既象龜，明簋亦象龜為之，故《禮器》云︰「管仲鏤簋，朱紘。」注云︰「謂刻而飾之。大夫刻為龜耳，諸侯飾以象，天子飾以玉。」言以玉飾之，還依大夫象形為飾也，天子則簋敦兼有。《九嬪職》云︰「凡祭祀贊玉齍。」注云︰「玉齍、玉敦，受黍稷器。」是天子八簋之外，兼用敦也。《特牲》云︰「佐食分簋鉶。」注云︰「為將餕。敦，有虞氏之器也。周制，士用之，變敦言簋，容同姓之士得從周制耳。」則同姓大夫亦用簋。《特牲》、《少牢》用敦者，異姓大夫士也。《明堂位》云︰「有虞氏之兩敦，夏后氏之四璉，殷之六瑚，周之八簋。」鄭注云︰「皆黍稷器，制之異同未聞。」案《周禮‧舍人》注︰「圓曰簋。」《孝經》注直云「外方曰簋」者，據而言。若然，云未聞者，據殷已上未聞，周之簋則聞矣。故《易‧損卦》云︰「二簋可用享。」注云︰「離為日，日圓。巽為本，木器象」，是其周器有聞也。《孝經緯鉤命決》云︰「敦規首上下圓相連，簠簋上圓下方，法陰陽」，是有聞而鄭云未聞者，鄭不信之故也。</p>
<p class="strong" id="p156"><a class="gg-link" href="#p156" onclick="return changeColor(this);"></a>祝酌，奠，遂命佐食啟會。佐食啟會蓋，二以重，設于敦南。</p>
<p class="zhushi" id="p157"><a class="gg-link" href="#p157" onclick="return changeColor(this);"></a>酌奠，酌酒為神奠之，後酌者，酒尊，要成也。《特牲饋食禮》曰︰「祝洗，酌奠，奠于鉶南。」重累之。</p>
<p class="jianshu" id="p158"><a class="gg-link" href="#p158" onclick="return changeColor(this);"></a><span class="yinwen">疏</span>注「酌奠」至「累之」。○釋曰︰「酌奠，酌酒為神奠之」者，以其迎尸之前，將為陰厭，為神不為尸，故云為神奠之也。云「後酌者，酒尊，要成也」者，上經先設餘饌，此經乃酌者，酒尊物設饌要由尊者成，故後設之也。引《特牲》者，酌奠之處，當在鉶南，此經不言，故引為証也。云「重累之」者，以黍稷各二，二者各自當重累於敦南，卻合之也。</p>
<p class="strong" id="p159"><a class="gg-link" href="#p159" onclick="return changeColor(this);"></a>主人西面，祝在左。主人再拜稽首。祝祝曰︰「孝孫某，敢用柔毛、剛鬣、嘉薦、普淖，用薦歲事于皇祖伯某，以某妃配某氏。尚饗！」主人又再拜稽首。</p>
<p class="zhushi" id="p160"><a class="gg-link" href="#p160" onclick="return changeColor(this);"></a>羊曰柔毛，豕曰剛鬣。嘉薦，菹醢也。普淖，黍稷也。普，大也。淖，和也。德能大和，乃有黍稷。《春秋傳》曰︰奉粢以告曰「潔粢豐盛」，謂其三時不害，而民和年豐也。</p>
<p class="jianshu" id="p161"><a class="gg-link" href="#p161" onclick="return changeColor(this);"></a><span class="yinwen">疏</span>注「羊曰」至「豐也」。○釋曰︰云「羊曰柔毛，豕曰剛鬣」，《下曲禮》文。羊肥則毛柔濡，豕肥則鬣剛也，彼注云︰「號牲物者，異於人用也。」引《春秋》者，証黍稷大和之義。案彼《左氏》桓六年傳文︰「楚武王侵隨，使薳章求成焉，軍於瑕以待之，隨人使少師入楚軍。董成楚以羸師而納少師，少師還，請追楚師。季梁止之曰︰天方授楚，楚之羸，其誘我也。臣聞小之能敵大也，小道大淫。所謂道，忠於民而信於神也。上思利民，忠也。祝史正辭，信也。今民餒而君逞欲，祝史矯舉以祭，臣不知其可也。公曰︰吾牲牷肥腯，粢盛豐備，何則不信？對曰︰夫民，神之主也。是以聖王先成民而後致力於神，故奉牲以告曰『博碩肥腯』，謂民力之普存也。奉盛以告曰『潔粢豐盛』，謂其三時不害而民和年豐也。」則此之所言隨季梁辭也。</p>
<p class="strong" id="p162"><a class="gg-link" href="#p162" onclick="return changeColor(this);"></a>祝出，迎尸于廟門之外。主人降立于阼階東，西面。祝先，入門右，尸入門左。</p>
<p class="zhushi" id="p163"><a class="gg-link" href="#p163" onclick="return changeColor(this);"></a>主人不出迎尸，伸尊也。《特牲饋食禮》曰︰「尸入，主人及賓皆辟位，出亦如之。」祝入門右者，辟尸盥也，既則後尸。</p>
<p class="jianshu" id="p164"><a class="gg-link" href="#p164" onclick="return changeColor(this);"></a><span class="yinwen">疏</span>注「主人」至「後尸」。○釋曰︰自此盡「牢肺正脊加于肵」，論尸入正祭之事。云「主人不出迎尸，伸尊也」者，《禮記》云「君迎牲而不迎尸」，別嫌也。尸在廟門外，則疑於臣，在廟中則全於君，故主人皆不出迎尸。尸在廟門外為臣道，故主人不出迎尸，伸尊也。引《特牲》者，尸出入時，主人與賓西位，上皆逡巡辟位，敬尸也。云「既則後尸」者，下經云「祝延尸，尸升自西階，入，祝從」，注云︰「由後詔相之曰延。」是後尸者也。</p>
<p class="strong" id="p165"><a class="gg-link" href="#p165" onclick="return changeColor(this);"></a>宗人奉槃，東面于庭南。一宗人奉匜水，西面于槃東。一宗人奉簞巾，南面于槃北。乃沃尸，盥于槃上。卒盥，坐奠簞，取巾，興，振之三，以授尸，坐取簞，興，以受尸巾。</p>
<p class="zhushi" id="p166"><a class="gg-link" href="#p166" onclick="return changeColor(this);"></a>庭南，沒霤。</p>
<p class="jianshu" id="p167"><a class="gg-link" href="#p167" onclick="return changeColor(this);"></a><span class="yinwen">疏</span>○注釋曰︰庭南者，於庭近南，是沒盡門屋霤，近門而盥也。是以《特牲》亦云「尸入門北面盥」，繼門而言，即亦此沒霤者也。</p>
<p class="strong" id="p168"><a class="gg-link" href="#p168" onclick="return changeColor(this);"></a>祝延尸，尸升自西階，入，祝從。</p>
<p class="zhushi" id="p169"><a class="gg-link" href="#p169" onclick="return changeColor(this);"></a>由後詔相之曰延。延，進也。《周禮》曰大祝相尸禮。祝從，從尸升自西階。</p>
<p class="jianshu" id="p170"><a class="gg-link" href="#p170" onclick="return changeColor(this);"></a><span class="yinwen">疏</span>「祝延」至「祝從」。○注「由後」至「西階」。○釋曰︰《周禮》曰大祝相尸禮者，案職云「相尸禮」，注云「延其出入，詔其坐作」是也。</p>
<p class="strong" id="p171"><a class="gg-link" href="#p171" onclick="return changeColor(this);"></a>主人升自阼階。祝先入，主人從。</p>
<p class="zhushi" id="p172"><a class="gg-link" href="#p172" onclick="return changeColor(this);"></a>祝接神，先入宜也。</p>
<p class="strong" id="p173"><a class="gg-link" href="#p173" onclick="return changeColor(this);"></a>尸升筵，祝、主人西面立于戶內，祝在左。</p>
<p class="zhushi" id="p174"><a class="gg-link" href="#p174" onclick="return changeColor(this);"></a>主人由祝後而居右，尊也。祝從尸，尸即席，乃御居主人左。</p>
<p class="jianshu" id="p175"><a class="gg-link" href="#p175" onclick="return changeColor(this);"></a><span class="yinwen">疏</span>注「主人」至「人左」。○釋曰︰祝先入，至主人入而居祝之右者，以祝從尸後詔侑之，故在尸後。主人前及尸，即筵主人與祝西面，則主人尊故也。云「祝從尸，尸即席，乃卻居主人左」者，解祝在先，居左之意也。</p>
<p class="strong" id="p176"><a class="gg-link" href="#p176" onclick="return changeColor(this);"></a>祝、主人皆拜妥尸，尸不言。尸答拜，遂坐。</p>
<p class="zhushi" id="p177"><a class="gg-link" href="#p177" onclick="return changeColor(this);"></a>拜妥尸，拜之使安坐也。尸自此答拜，遂坐而卒食，其間有不啐奠，不嘗鉶，不告旨，大夫之禮，尸彌尊也。不告旨者，為初亦不饗，所謂曲而殺。</p>
<p class="jianshu" id="p178"><a class="gg-link" href="#p178" onclick="return changeColor(this);"></a><span class="yinwen">疏</span>「祝主」至「遂坐」。○注「拜妥」至「而殺」。○釋曰︰案《爾雅》︰「妥、安，坐也。」故云「拜妥尸，拜之使安坐也。」案《特牲》云尸「啐酒，告旨，主人拜，尸答拜，祭鉶嘗之，告旨」，不得遂坐，此經云「答拜逐坐」，故鄭解其遂坐而卒食之意，以「其間有不啐奠，不嘗鉶，不告旨」也。大夫之禮尸彌尊，故無三事。《特牲》所云嘗鉶，謂嘗豕鉶。此不嘗鉶，謂不嘗豕鉶也。知非不嘗豕鉶者，案下云「嘗羊鉶」，故知不嘗豕鉶也。不告旨者，既不啐奠，故無告也。言「彌尊」者，既不啐奠，一尊，又不嘗鉶，不告者，是彌尊也。云「不告旨者，為初亦不饗」者，案《特牲》迎「尸即席坐，主人拜妥尸，尸答拜，執奠，祝饗，主人拜如初」，注云︰「饗，勸強之也。其辭取於《士虞》記，則宜云孝孫某，圭為而孝薦之饗。」是士賤不嫌，得與人君同。大夫尊，嫌與人君同，故初不饗，後亦不告旨。故云不告旨者，為初亦不饗也。云「所謂曲而殺」者，《禮器》文，彼注云︰「謂若父在為母期。」不得申，大夫不得者，亦不得申，故引為証。若然，曲而殺，為初不饗而言也。</p>
<p class="strong" id="p179"><a class="gg-link" href="#p179" onclick="return changeColor(this);"></a>祝反南面。</p>
<p class="zhushi" id="p180"><a class="gg-link" href="#p180" onclick="return changeColor(this);"></a>未有事也。墮祭，爾敦，官各肅其職，不命。</p>
<p class="jianshu" id="p181"><a class="gg-link" href="#p181" onclick="return changeColor(this);"></a><span class="yinwen">疏</span>注「未有」至「不命」。○釋曰︰云「未有事也」者，釋祝反南面也。云「墮祭，爾敦」，文在下經。「官各肅其職，不命」者，言祝無事之義。案宿諸官各肅其事，不須命，故祝得反南面。</p>
<p class="strong" id="p182"><a class="gg-link" href="#p182" onclick="return changeColor(this);"></a>尸取韭菹，辯擩于三豆，祭于豆間。上佐食取黍稷于四敦，下佐食取牢一切肺于俎，以授上佐食。上佐食兼與黍以授尸。尸受，同祭于豆祭。</p>
<p class="zhushi" id="p183"><a class="gg-link" href="#p183" onclick="return changeColor(this);"></a>牢，羊豕也。同，合也。合祭於菹豆之祭也。黍稷之祭為墮祭，將食神餘，尊之而祭之。今文辯為徧。</p>
<p class="jianshu" id="p184"><a class="gg-link" href="#p184" onclick="return changeColor(this);"></a><span class="yinwen">疏</span>注「牢羊」至「為遍」。○釋曰︰云「黍稷之祭為墮祭」者，肺與黍稷俱得為墮，故《周禮‧守祧職》︰「既祭，則藏其墮。」墮中豈不能兼肺，肺與黍稷俱祭于菹上。上既藏之，明肺與黍稷器不動，人就器減取之，故特得墮名。舉肺則全取，因上絕之，不得墮稱，及其藏之，並有墮名也。云「將食神餘，尊之而祭之」者，謂陰厭是神食，後尸來即席食，尸餕鬼神之餘，故尸亦尊神而祭之。以其凡祭者，皆不是盛主人之饌，故以祭之為尊也。</p>
<p class="strong" id="p185"><a class="gg-link" href="#p185" onclick="return changeColor(this);"></a>上佐食舉尸牢肺、正脊以授尸，上佐食爾上敦黍于筵上，右之。</p>
<p class="zhushi" id="p186"><a class="gg-link" href="#p186" onclick="return changeColor(this);"></a>爾，近也，或曰移也。右之，便尸食也。重言上佐食，明更起，不相因。</p>
<p class="jianshu" id="p187"><a class="gg-link" href="#p187" onclick="return changeColor(this);"></a><span class="yinwen">疏</span>「上佐」至「右之」。○注「爾近」至「相因」。○釋曰︰《曲禮》云︰「飯黍無以箸。」是古者飯食不用匙箸。若然，器即不動，器中取之，故移之於席上，便尸食也。云「重言上佐食，明更起，不相因」者，前舉尸牢肺時，坐而取之，興以授尸，不因此坐取肺，即爾敦黍，明更坐爾黍而起，不因前坐也。案《特牲》云「黍稷」，此及虞皆不云「稷」者，此後皆黍稷連言，明並黍稷食之，不虛陳而不食。不言爾之者，文不具，其實亦爾之也。</p>
<p class="strong" id="p188"><a class="gg-link" href="#p188" onclick="return changeColor(this);"></a>主人羞肵俎，升自阼階，置於膚北。</p>
<p class="zhushi" id="p189"><a class="gg-link" href="#p189" onclick="return changeColor(this);"></a>羞，進也。肵，敬也。親進之，主人敬尸之加。</p>
<p class="jianshu" id="p190"><a class="gg-link" href="#p190" onclick="return changeColor(this);"></a><span class="yinwen">疏</span>「主人」至「膚北」。○注「羞進」至「之加」。○釋曰︰《郊特牲》訓肵為敬，今此主人親進之，故鄭云敬尸之加，以其為尸特加，故云「加」也。若然，特牲三俎膚從豕俎，故肵在腊北，此五俎有膚俎，故肵在膚北。</p>
<p class="strong" id="p191"><a class="gg-link" href="#p191" onclick="return changeColor(this);"></a>上佐食羞兩鉶，取一羊鉶于房中，坐設于韭菹之南。下佐食又取一豕鉶于房中以從，上佐食受，坐設于羊鉶之南，皆芼，皆有柶。尸扱以柶，祭羊鉶，遂以祭豕鉶，嘗羊鉶。</p>
<p class="zhushi" id="p192"><a class="gg-link" href="#p192" onclick="return changeColor(this);"></a>芼，菜也。羊用苦，豕用薇，皆有滑。</p>
<p class="jianshu" id="p193"><a class="gg-link" href="#p193" onclick="return changeColor(this);"></a><span class="yinwen">疏</span>○注釋曰︰芼菜者，菜是地之毛。知「羊用苦，豕用薇，皆有滑」者，案《公食大夫》記云「鉶芼，牛藿，羊苦，豕薇，皆有滑」是也。</p>
<p class="strong" id="p194"><a class="gg-link" href="#p194" onclick="return changeColor(this);"></a>食舉，</p>
<p class="zhushi" id="p195"><a class="gg-link" href="#p195" onclick="return changeColor(this);"></a>舉，牢肺正脊也。先食啗之，以為道也。</p>
<p class="jianshu" id="p196"><a class="gg-link" href="#p196" onclick="return changeColor(this);"></a><span class="yinwen">疏</span>「食舉」。○注「舉牢」至「道也」。○釋曰︰此食舉在羞肵之下，《特牲》食舉在羞肵之上。不同者，彼《特牲》食舉下乃云「羞肵俎」者，是其正以食舉。後尸即嚌幹之屬，即加於肵俎，故食舉後即進肵是正也。此食舉不在羞肵之上，上佐食羞鉶羹，尸祭鉶訖，乃得食舉，故退食舉在祭鉶之下。又不退羞肵在食舉下者，由主人敬尸，故不退在下也。《特牲》爾敦下設大羹，此不云者，大羹不為神，直是為尸者，故此不言儐，尸乃有也。云「舉，牢肺正脊也」者，上文云「上佐食舉尸牢肺、正脊以授尸」，尸受祭肺明。今食先云食舉，是上牢肺正脊也。云「先食啖之，以為道也」者，案《特牲》︰「舉肺脊以授尸，尸受振祭嚌之，左執之。」注「肺，氣之主也。脊，體之貴者，先食啖之，所以道食通氣」是也。</p>
<p class="strong" id="p197"><a class="gg-link" href="#p197" onclick="return changeColor(this);"></a>三飯。</p>
<p class="zhushi" id="p198"><a class="gg-link" href="#p198" onclick="return changeColor(this);"></a>食以黍。</p>
<p class="jianshu" id="p199"><a class="gg-link" href="#p199" onclick="return changeColor(this);"></a><span class="yinwen">疏</span>「三飯」。○注「食以黍」。○釋曰︰知先食黍者，以前文先言爾黍，故知先食黍也。</p>
<p class="strong" id="p200"><a class="gg-link" href="#p200" onclick="return changeColor(this);"></a>上佐食舉尸牢幹，尸受，振祭，嚌之。佐食受，加于肵。</p>
<p class="zhushi" id="p201"><a class="gg-link" href="#p201" onclick="return changeColor(this);"></a>幹，正脅也。古文幹為肝。</p>
<p class="jianshu" id="p202"><a class="gg-link" href="#p202" onclick="return changeColor(this);"></a><span class="yinwen">疏</span>○注釋曰︰上文序體先言短脅，次言正脅，則正脅在中，上食舉是正脊，故知此食幹亦先取正脅也。《特牲》云「食幹」，鄭注「為長脅也」。彼記序九體，有長脅無代脅者，案鄭注云︰「脊無中，脅無前，貶於尊者。」故與此異也。</p>
<p class="strong" id="p203"><a class="gg-link" href="#p203" onclick="return changeColor(this);"></a>上佐食羞胾兩瓦豆，有醢，亦用瓦豆，設于薦豆之北。</p>
<p class="zhushi" id="p204"><a class="gg-link" href="#p204" onclick="return changeColor(this);"></a>設于薦豆之北，以其加也。四豆亦䋫。羊胾在南，豕胾在北，無臐者，尚牲不尚味。</p>
<p class="jianshu" id="p205"><a class="gg-link" href="#p205" onclick="return changeColor(this);"></a><span class="yinwen">疏</span>「上佐」至「之北」。○注「設于」至「尚味」。○釋曰︰《特牲》略於《少牢》，故有豕膮。此《少牢》二牲，故不尚味，而無臐膮也。</p>
<p class="strong" id="p206"><a class="gg-link" href="#p206" onclick="return changeColor(this);"></a>尸又食，食胾。上佐食舉尸一魚，尸受，振祭，嚌之。佐食受，加于肵，橫之。</p>
<p class="zhushi" id="p207"><a class="gg-link" href="#p207" onclick="return changeColor(this);"></a>又，復也。或言食，或言飯。食，大名。小數曰飯。魚橫之者，異於肉。</p>
<p class="jianshu" id="p208"><a class="gg-link" href="#p208" onclick="return changeColor(this);"></a><span class="yinwen">疏</span>「尸又」至「橫之」。○注「又復」至「於肉」。○釋曰︰云「食，大名」者，以其《論語》文多言食，故云食大名也。云「小數曰飯」者，此《少牢》、《特牲》言三飯、五飯、九飯之等，據一口謂之一飯，五口謂之五飯之等，據小數而言，故云小數曰飯也。云「魚橫之者，異於肉」者，魚在俎縮，肉在俎則橫，其同在肵，俎仍橫之。魚本縮，今則橫矣，與牲體異，故云魚橫異於肉也。必知肉在肵仍橫者，但言加于肵，不云縮，則與本俎同橫可知也。大夫不儐尸者，於此時亦當設大羹，此主為大夫不儐尸者，大羹之文也。</p>
<p class="strong" id="p209"><a class="gg-link" href="#p209" onclick="return changeColor(this);"></a>又食，上佐食舉尸腊肩，尸受，振祭，嚌之，上佐食受，加于肵。</p>
<p class="zhushi" id="p210"><a class="gg-link" href="#p210" onclick="return changeColor(this);"></a>腊魚皆一舉者，《少牢》二牲，略之。腊必舉肩，以肩為終也。別舉魚腊，崇威儀。</p>
<p class="jianshu" id="p211"><a class="gg-link" href="#p211" onclick="return changeColor(this);"></a><span class="yinwen">疏</span>注「腊魚」至「威儀」。○釋曰︰云「腊元缺起此魚皆一舉者，《少牢》二牲，略之」者，以《特牲》三舉獸魚，以其牲少故也。此《少牢》二牲略之者，體足可舉，故腊魚一舉以略之。云「腊必舉肩，以肩為終也」者，以腊如牲骨，但舉一肩，肩尊，以為終取其成義，牲體舉肩為終。云「別舉魚腊，崇威儀」者，《特牲》云︰「尸三飯，佐食舉獸幹，魚一，亦如之。尸又三飯，舉骼及獸魚如初。尸又三飯，舉肩及獸魚如初。」獸魚常一時同舉，而此獸魚別舉，大夫之禮，故云崇威儀。案《特牲》先舉腊後魚，此《少牢》後舉腊者，彼《特牲》三俎，腊皆三舉，故後舉魚。此《少牢》腊魚皆一舉，故使腊在後肩，取其終義故也。</p>
<p class="strong" id="p212"><a class="gg-link" href="#p212" onclick="return changeColor(this);"></a>又食，上佐食舉尸牢骼，如初。</p>
<p class="zhushi" id="p213"><a class="gg-link" href="#p213" onclick="return changeColor(this);"></a>如舉幹也。</p>
<p class="strong" id="p214"><a class="gg-link" href="#p214" onclick="return changeColor(this);"></a>又食，</p>
<p class="zhushi" id="p215"><a class="gg-link" href="#p215" onclick="return changeColor(this);"></a>不舉者，卿大夫之禮，不過五舉，須侑尸。</p>
<p class="jianshu" id="p216"><a class="gg-link" href="#p216" onclick="return changeColor(this);"></a><span class="yinwen">疏</span>注「不舉」至「侑尸」。○釋曰︰云「五舉」者，舉牢肺一也，又舉牢幹二也，又舉一魚三也，又舉腊肩四也，又舉牢骼五也，是卿大夫之禮五舉也。</p>
<p class="strong" id="p217"><a class="gg-link" href="#p217" onclick="return changeColor(this);"></a>尸告飽。祝西面于主人之南，獨侑，不拜。侑曰︰「皇尸未實，侑。」</p>
<p class="zhushi" id="p218"><a class="gg-link" href="#p218" onclick="return changeColor(this);"></a>侑，勸也。祝獨勸者，更則尸飽。實猶飽也。祝既侑，復反南面。</p>
<p class="jianshu" id="p219"><a class="gg-link" href="#p219" onclick="return changeColor(this);"></a><span class="yinwen">疏</span>注「侑勸」至「南面」。○釋曰︰云「侑勸也，祝獨勸者，更則尸飽」者，此決《特牲》九飯三侑，皆祝、主人共侑，不更以侑者，欲使尸飽。若其重侑，則嫌相褻。《特牲》重侑，不更者，以士禮九飯，縱更亦不飽，故不更。此大夫禮十一飯，更則飽，故有更。是以使祝獨侑，與主人更之義。云「祝既侑，復反南面」者，戶內主人及祝有事之位。尸席北，祝無事之位，今侑訖，亦復尸北，南面位也。此與《特牲》皆有尸飯法，天子諸侯亦當有之。故大祝九拜之下，云「以享侑祭祀」，注云︰「侑，勸尸食而拜。」若然，士三飯即告飽而侑，大夫七飯告飽而侑，諸侯九飯告飽而侑，天子十一飯而侑也。</p>
<p class="zhushi" id="p220"><a class="gg-link" href="#p220" onclick="return changeColor(this);"></a>尸又食，上佐食舉尸牢肩，尸受，振祭，嚌之。佐食受，加于肵。四舉牢體，始於正脊，終於肩，尊於終始。</p>
<p class="jianshu" id="p221"><a class="gg-link" href="#p221" onclick="return changeColor(this);"></a><span class="yinwen">疏</span>注「四舉」至「終始」。○釋曰︰正脊及肩，此體之貴者，故先舉正脊為食之始，後舉肩者為食之終，故云「尊於終始」。</p>
<p class="strong" id="p222"><a class="gg-link" href="#p222" onclick="return changeColor(this);"></a>尸不飯，告飽。祝西面于主人之南。</p>
<p class="zhushi" id="p223"><a class="gg-link" href="#p223" onclick="return changeColor(this);"></a>祝當贊主人辭。</p>
<p class="jianshu" id="p224"><a class="gg-link" href="#p224" onclick="return changeColor(this);"></a><span class="yinwen">疏</span>注「祝當贊主人辭」。○釋曰︰以其西面是祝之有事之位，故從南向西面位也。</p>
<p class="strong" id="p225"><a class="gg-link" href="#p225" onclick="return changeColor(this);"></a>主人不言，拜侑。</p>
<p class="zhushi" id="p226"><a class="gg-link" href="#p226" onclick="return changeColor(this);"></a>祝言而不拜，主人不言而拜，親疏之宜。</p>
<p class="jianshu" id="p227"><a class="gg-link" href="#p227" onclick="return changeColor(this);"></a><span class="yinwen">疏</span>注「祝言」至「之宜」。○釋曰︰云「親疏之」者，云祝言而不拜者，疏也；云主人不言而拜者，親也。事相成，故云「親疏之宜」也。</p>
<p class="strong" id="p228"><a class="gg-link" href="#p228" onclick="return changeColor(this);"></a>尸又三飯。</p>
<p class="zhushi" id="p229"><a class="gg-link" href="#p229" onclick="return changeColor(this);"></a>為祝一飯，為主人三飯，尊卑之差。凡十一飯，下人君也。</p>
<p class="strong" id="p230"><a class="gg-link" href="#p230" onclick="return changeColor(this);"></a>上佐食受尸牢肺、正脊，加于肵。</p>
<p class="zhushi" id="p231"><a class="gg-link" href="#p231" onclick="return changeColor(this);"></a>言受者，尸授之也。尸授牢幹實舉干菹豆，食畢，操以授佐食焉。</p>
<p class="jianshu" id="p232"><a class="gg-link" href="#p232" onclick="return changeColor(this);"></a><span class="yinwen">疏</span>注「言受」至「食焉」。○釋曰︰此案上文初食舉謂正脊與牢肺，不言置舉之所。下文即言「三飯，上佐食舉尸牢幹，尸受，振祭，嚌之，佐食受加于肵」，至此尸十一飯後，乃言「上佐食受尸牢肺、正脊，加于肵」者，是卻本，初食約《特牲》舉肺脊，其時尸實舉于菹豆。今尸食畢，尸乃於菹豆上取而授上佐食，上佐食受而加于肵，故言「受尸牢肺、正脊，加于肵」也。</p>
<p class="strong" id="p233"><a class="gg-link" href="#p233" onclick="return changeColor(this);"></a>主人降，洗爵，升，北面酌酒，乃酳尸。尸拜受，主人拜送。</p>
<p class="zhushi" id="p234"><a class="gg-link" href="#p234" onclick="return changeColor(this);"></a>酳猶羨也。既食之而又飲之，所以樂之。古文酳作酌。</p>
<p class="jianshu" id="p235"><a class="gg-link" href="#p235" onclick="return changeColor(this);"></a><span class="yinwen">疏</span>○釋曰︰自此盡「折一膚」，謂主人酳尸之事。云「酳猶羨也」者，取饒羨之義，故以為樂之也。</p>
<p class="strong" id="p236"><a class="gg-link" href="#p236" onclick="return changeColor(this);"></a>尸祭酒，啐酒。賓長羞牢肝，用俎，縮執俎，肝亦縮，進末，鹽在右。</p>
<p class="zhushi" id="p237"><a class="gg-link" href="#p237" onclick="return changeColor(this);"></a>羞，進也。縮，從也。鹽在肝右，便尸擩之。古文縮為蹙。</p>
<p class="jianshu" id="p238"><a class="gg-link" href="#p238" onclick="return changeColor(this);"></a><span class="yinwen">疏</span>注「羞進」至「為蹙」。○釋曰︰云「鹽在肝右，便尸擩之」者，鹽在肝右，據賓長西面，手執而言，尸東面，若至尸前，鹽在尸之左，尸以右手取肝，鄉左元缺止此擩之，是其便也。</p>
<p class="strong" id="p239"><a class="gg-link" href="#p239" onclick="return changeColor(this);"></a>尸左執爵，右兼取肝，擩于俎鹽，振祭，嚌之，加于菹豆，卒爵。主人拜，祝受尸爵，尸答拜。</p>
<p class="zhushi" id="p240"><a class="gg-link" href="#p240" onclick="return changeColor(this);"></a>兼，兼羊、豕。</p>
<p class="strong" id="p241"><a class="gg-link" href="#p241" onclick="return changeColor(this);"></a>祝酌受尸，尸醋主人，主人拜受爵，尸答拜，主人西面奠爵，又拜。</p>
<p class="zhushi" id="p242"><a class="gg-link" href="#p242" onclick="return changeColor(this);"></a>主人受酢酒，俠爵拜，彌尊尸。</p>
<p class="jianshu" id="p243"><a class="gg-link" href="#p243" onclick="return changeColor(this);"></a><span class="yinwen">疏</span>注「主人」至「尊尸」。○釋曰︰云「彌尊尸」者，此《少牢》與《特牲》尸酢主人，使祝代尸酌者，已是尊尸。今主人拜受訖，又拜為俠拜，是彌尊尸也。</p>
<p class="strong" id="p244"><a class="gg-link" href="#p244" onclick="return changeColor(this);"></a>上佐食取四敦黍稷，下佐食取牢一切肺，以授上佐食。上佐食以綏祭。</p>
<p class="zhushi" id="p245"><a class="gg-link" href="#p245" onclick="return changeColor(this);"></a>綏，或作挼。挼讀為墮。將受嘏，亦尊尸餘而祭之。古文墮為肵。</p>
<p class="jianshu" id="p246"><a class="gg-link" href="#p246" onclick="return changeColor(this);"></a><span class="yinwen">疏</span>○注釋曰︰經中綏是車綏，或有《禮》本作挼者，故亦讀從《周禮‧守祧》︰「既葬，則藏其墮。」取墮減之義也。云「將受嘏」者，下文主人受嘏之時，先墮祭，是以佐食授黍稷，與主人為墮禮。</p>
<p class="strong" id="p247"><a class="gg-link" href="#p247" onclick="return changeColor(this);"></a>主人左執爵，右受佐食，坐祭之，又祭酒，不興，遂啐酒。</p>
<p class="zhushi" id="p248"><a class="gg-link" href="#p248" onclick="return changeColor(this);"></a>右受佐食，右手受墮於佐食也。至此言坐祭之者，明尸與主人為禮也。尸恒坐，有事則起。主人恒立，有事則坐。</p>
<p class="jianshu" id="p249"><a class="gg-link" href="#p249" onclick="return changeColor(this);"></a><span class="yinwen">疏</span>注「右手」至「則坐」。○釋曰︰云「尺常坐，有事則起。主人常立，有事則坐」者，案《禮器》云︰「周坐尸。」《曲禮》云︰「立如齊。」鄭云︰「齊，謂祭祀時。」則是尸常坐，主人祭時則常立。經云「坐祭之」，謂墮祭尸餘是尸與主人為禮，是主人有事乃坐也。尸答主人拜乃立，是尸有事則起也。</p>
<p class="strong" id="p250"><a class="gg-link" href="#p250" onclick="return changeColor(this);"></a>祝與二佐食皆出，盥于洗，入，二佐食各取黍于一敦，上佐食兼受，摶之，以授尸。尸執以命祝。</p>
<p class="zhushi" id="p251"><a class="gg-link" href="#p251" onclick="return changeColor(this);"></a>命祝以嘏辭。</p>
<p class="jianshu" id="p252"><a class="gg-link" href="#p252" onclick="return changeColor(this);"></a><span class="yinwen">疏</span>注「命祝以嘏辭」。○釋曰︰謂命祝使出嘏辭，以嘏於主人，下文是也。</p>
<p class="strong" id="p253"><a class="gg-link" href="#p253" onclick="return changeColor(this);"></a>卒命祝，祝受以東，北面于戶西，以嘏于主人曰︰「皇尸命工祝，承致多福無疆于女孝孫。來女孝孫，使女受祿于天，宜稼于田，眉壽萬年，勿替引之。」</p>
<p class="zhushi" id="p254"><a class="gg-link" href="#p254" onclick="return changeColor(this);"></a>嘏，大也。予主人以大福。工，官也。承猶傳也。來讀曰釐，釐，賜也。耕種曰稼。勿猶無也。替，廢也。引，長也。言無廢止時，長如是也。古文嘏為格，祿為福，眉為微，替為袂，袂或為臷。臷、替，聲相近。</p>
<p class="jianshu" id="p255"><a class="gg-link" href="#p255" onclick="return changeColor(this);"></a><span class="yinwen">疏</span>「卒命」至「引之」。○注「嘏大」至「相近」。○釋曰︰云「嘏，大也」者，《郊特牲》云︰「嘏，長也，大也。」故鄭云「予主人以大福」。案《特牲》尸親嘏主人，此尸使祝嘏主人者，大夫尸尊，故不親嘏，《特牲》無嘏，文不具也。</p>
<p class="strong" id="p256"><a class="gg-link" href="#p256" onclick="return changeColor(this);"></a>主人坐奠爵，興，再拜稽首，興，受黍，坐振祭，嚌之，詩懷之，實于左袂，掛于季指，執爵以興，坐卒爵，執爵以興，坐奠爵，拜。尸答拜。執爵以興，出。宰夫以籩受嗇黍。主人嘗之，納諸內。</p>
<p class="zhushi" id="p257"><a class="gg-link" href="#p257" onclick="return changeColor(this);"></a>詩猶承也。實於左袂，便右手也。季猶小也。出，出戶也。宰夫，掌飲食之事者。收斂曰嗇，明豐年乃有黍稷也。復嘗之者，重之至也。納猶入也。古文挂作卦。</p>
<p class="jianshu" id="p258"><a class="gg-link" href="#p258" onclick="return changeColor(this);"></a><span class="yinwen">疏</span>「主人」至「諸內」。○注「詩猶」至「作卦」。○釋曰︰云「出，出戶也」者，以主人位在戶內西面，今云出，故知是出戶也。此宰夫以籩受嗇，大夫之禮，《特牲》主人出寫嗇于房，祝以籩受，彼士禮，與大夫異也。案《春官‧郁人》云︰「大祭祀，與量人受舉斝之卒爵而飲之。」鄭云︰「斝，受福之嘏。聲之誤也。王酳尸，尸嘏王，此其卒爵也。《少牢饋食禮》︰主人受嘏，詩懷之。卒爵，執爵以興，出，宰夫以籩受嗇黍，主人嘗之，乃還，獻祝。此郁人受王之卒爵，亦王出房時也。」是王受嘏與大夫同也。案《楚茨》詩︰「既齊既稷，既匡既敕。」注云︰「嘏之禮，祝遍取黍稷牢肉魚擩於醢，以授尸。孝孫前就尸受之，天子使宰夫受之，以筐祝則釋嘏辭以敕之。」天子嘏辭與大夫同也。云「復嘗之者，重之至也」者，前已嚌之，是已嘗。今復言嘗，是重受，福之至也。《特牲》不言復嘗者，文不具也。</p>
<p class="strong" id="p259"><a class="gg-link" href="#p259" onclick="return changeColor(this);"></a>主人獻祝，設席南面。祝拜于席上，坐受。</p>
<p class="zhushi" id="p260"><a class="gg-link" href="#p260" onclick="return changeColor(this);"></a>室中迫狹。</p>
<p class="jianshu" id="p261"><a class="gg-link" href="#p261" onclick="return changeColor(this);"></a><span class="yinwen">疏</span>「主人」至「坐受」。○注「室中迫狹」。○釋曰︰言迫狹，大夫士廟室也，皆兩下五架，正中曰棟，棟南兩架，北亦兩架。棟南一架名曰楣，前承檐，以前名曰庪。棟北一架為室，南壁而開戶，即是一架之開，廣為室，故云「迫狹」也。必知棟北一架後乃為室者，《昏禮》主人筵賓升自西階，「當阿東面致命」，鄭云︰「阿，棟也。入堂深。」明不入室，是棟北乃有室也。</p>
<p class="strong" id="p262"><a class="gg-link" href="#p262" onclick="return changeColor(this);"></a>主人西面答拜。</p>
<p class="zhushi" id="p263"><a class="gg-link" href="#p263" onclick="return changeColor(this);"></a>不言拜送，下尸。</p>
<p class="jianshu" id="p264"><a class="gg-link" href="#p264" onclick="return changeColor(this);"></a><span class="yinwen">疏</span>「主人西面答拜」。○注「不言拜送下尸」。○釋曰︰上主人酳尸，尸拜受，主人拜送。今主人獻祝，祝拜受，主人答拜。拜送禮重，答拜禮輕，今言答拜，故云「不言拜送，下尸」也。</p>
<p class="strong" id="p265"><a class="gg-link" href="#p265" onclick="return changeColor(this);"></a>薦兩豆菹、醢。</p>
<p class="zhushi" id="p266"><a class="gg-link" href="#p266" onclick="return changeColor(this);"></a>葵菹、蠃醢。</p>
<p class="jianshu" id="p267"><a class="gg-link" href="#p267" onclick="return changeColor(this);"></a><span class="yinwen">疏</span>「薦兩豆菹醢」。○注「葵菹蠃醢」。○釋曰︰知者，上云「韭菹醓醢」，鄭云︰「朝事之豆也，而饋食用之，豐大夫禮。」上亦云葵菹、蠃醢，是饋食之豆，當饋食之節，是其常事，故不言豐大夫之禮，今祝用之，亦其常事，故知用「葵菹、蠃醢」也。</p>
<p class="strong" id="p268"><a class="gg-link" href="#p268" onclick="return changeColor(this);"></a>佐食設俎，牢髀，橫脊一、短脅一、腸一、胃一、膚三、魚一，橫之，腊兩髀屬于尻。</p>
<p class="zhushi" id="p269"><a class="gg-link" href="#p269" onclick="return changeColor(this);"></a>皆升下體，祝賤也。魚橫者，四物共俎，殊之也。腊兩髀屬于尻，尤賤，不殊。</p>
<p class="jianshu" id="p270"><a class="gg-link" href="#p270" onclick="return changeColor(this);"></a><span class="yinwen">疏</span>注「皆升」至「不殊」。○釋曰︰言「升下體」者，髀與短脅、橫脊皆羊、豕之下體，屬于尻，又腊之下體，為祝賤故也。云「魚橫者，四物共俎，殊之也」者，以其魚猶在俎，縮載，今橫者，為四物共俎，橫而殊之也。縮其七物而云四物者，據羊、豕、魚、腊，故云四物也。云「尤賤」者，羊、豕體不屬於尻，以腊用左、右胖，故有兩髀。言髀屬于尻，尻在中，謂髀與尻相連屬，不殊，是尤賤也。周祝賤，常連之也。</p>
<p class="strong" id="p271"><a class="gg-link" href="#p271" onclick="return changeColor(this);"></a>祝取菹擩于醢，祭于豆間。祝祭俎，</p>
<p class="zhushi" id="p272"><a class="gg-link" href="#p272" onclick="return changeColor(this);"></a>大夫祝俎無肺，祭用膚，遠下尸。不嚌之，膚不盛。</p>
<p class="jianshu" id="p273"><a class="gg-link" href="#p273" onclick="return changeColor(this);"></a><span class="yinwen">疏</span>「祝取」至「祭俎」。○注「大夫」至「不盛」。○釋曰︰云「大夫祝俎無肺，祭用膚，遠下尸」者，案《特牲》尸俎有祭肺、離肺，祝俎有離肺，無祭肺，是下尸。今大夫尸俎亦皆有祝，則離肺、祭肺俱無，是遠下尸也。云「不嚌之，膚不盛」者，決離肺祭訖，嚌之，加于俎。今以無肺祭，不盛故也。凡膚皆不齊，獨於此言之者，以其以膚替肺，肺則嚌，此則不嚌，故須言之也。</p>
<p class="strong" id="p274"><a class="gg-link" href="#p274" onclick="return changeColor(this);"></a>祭酒，啐酒。肝牢從。祝取肝擩于鹽，振祭，嚌之，不興，加于俎，卒爵，興。</p>
<p class="zhushi" id="p275"><a class="gg-link" href="#p275" onclick="return changeColor(this);"></a>亦如佐食授爵乃興，不拜既爵，大夫祝，賤也。</p>
<p class="jianshu" id="p276"><a class="gg-link" href="#p276" onclick="return changeColor(this);"></a><span class="yinwen">疏</span>注「亦如」至「賤也」。○釋曰︰「亦如佐食授爵乃興」者，此經直云「卒爵興」，不云「授爵」，故特明之。案下文主婦獻祝，祝卒爵，坐授主婦爵。主婦又獻二佐食，二佐食坐授主婦爵，主婦獻祝與獻二佐食同，明主人獻祝，祝授主人爵，亦與二佐食同可知。云「不拜既爵，大夫祝，賤也」者，此決《特牲》︰「祝卒角拜，主人答拜。」以士卑，故祝不賤。此大夫尊，故祝賤，不拜既爵也。</p>
<p class="strong" id="p277"><a class="gg-link" href="#p277" onclick="return changeColor(this);"></a>主人酌獻上佐食。上佐食戶內牖東北面拜，坐受爵。主人西面答拜。佐食祭酒，卒爵，拜，坐授爵，興。</p>
<p class="zhushi" id="p278"><a class="gg-link" href="#p278" onclick="return changeColor(this);"></a>不啐而卒爵者，大夫之佐食賤，禮略。</p>
<p class="jianshu" id="p279"><a class="gg-link" href="#p279" onclick="return changeColor(this);"></a><span class="yinwen">疏</span>注「不啐」至「禮略」。○釋曰︰《特牲》士之佐食亦啐，大夫佐食賤，禮略。天子諸侯禮雖亡，或可對天子諸侯佐食啐，乃卒爵，貴故也。</p>
<p class="strong" id="p280"><a class="gg-link" href="#p280" onclick="return changeColor(this);"></a>俎設于兩階之間，其俎︰折，一膚。</p>
<p class="zhushi" id="p281"><a class="gg-link" href="#p281" onclick="return changeColor(this);"></a>佐食不得成禮於室中。折者，擇取牢正體餘骨，折分用之。有脀而無薦，亦遠下尸。</p>
<p class="jianshu" id="p282"><a class="gg-link" href="#p282" onclick="return changeColor(this);"></a><span class="yinwen">疏</span>「俎設」至「一膚」。○注「佐食」至「下尸」。○釋曰︰云「有脀而無薦，亦遠下尸」者，有脀即經俎實是也，無薦謂無菹醢也。既無肺，已是下尸，又無薦，是遠下尸也。</p>
<p class="strong" id="p283"><a class="gg-link" href="#p283" onclick="return changeColor(this);"></a>主人又獻下佐食，亦如之。其脀亦設于階間，西上，亦折，一膚。</p>
<p class="zhushi" id="p284"><a class="gg-link" href="#p284" onclick="return changeColor(this);"></a>上佐食既獻則出，就其俎。《特牲》記曰佐食「無事則中庭北面」，謂此時。</p>
<p class="strong" id="p285"><a class="gg-link" href="#p285" onclick="return changeColor(this);"></a>有司贊者取爵于篚以升，授主婦贊者于房戶。</p>
<p class="zhushi" id="p286"><a class="gg-link" href="#p286" onclick="return changeColor(this);"></a>男女不相因。《特牲饋食禮》曰︰「佐食卒角，主人受角，降，反于篚。」</p>
<p class="jianshu" id="p287"><a class="gg-link" href="#p287" onclick="return changeColor(this);"></a><span class="yinwen">疏</span>「有司」至「房戶」。○注「男女」至「于篚」。○釋曰︰云自此盡「入于房」，論主婦亞獻祝獻尸與佐食之事。此直云有司「授婦贊者于房」，案《禮記‧內則》云︰「非祭非喪，不相授器。其相授，則女受以篚，其無篚，則皆坐奠之，而後取之。」此經雖不言受以篚，及奠於地之事，亦當然也。云「男女不相因」者，案《特牲》︰「佐食卒角，主人受角，降，反于篚，升，入復位訖，主婦乃洗爵于房，酌亞獻尸。」是不相因爵也。引《特牲》者，証男女不相因爵，主婦不取此爵也。</p>
<p class="strong" id="p288"><a class="gg-link" href="#p288" onclick="return changeColor(this);"></a>婦贊者受，以授主婦。主婦洗于房中，出酌，入戶，西面拜，獻尸。</p>
<p class="zhushi" id="p289"><a class="gg-link" href="#p289" onclick="return changeColor(this);"></a>入戶西面拜，由便也。不北面者，辟人君夫人也。拜而後獻者，當俠拜也。《昏禮》曰︰「婦洗在北堂，直室東隅。」</p>
<p class="jianshu" id="p290"><a class="gg-link" href="#p290" onclick="return changeColor(this);"></a><span class="yinwen">疏</span>注「入戶」至「東隅」。○釋曰︰云「入戶西面拜，由便也」者，下注云︰「此拜於北，則上拜於南矣，由便也。」云「不北面者，辟人君夫人也」者，案《特牲》「主婦北面拜」，注云︰「北面拜者，辟內子也。」則是士妻卑，不嫌，得北面與人君夫人同也。</p>
<p class="strong" id="p291"><a class="gg-link" href="#p291" onclick="return changeColor(this);"></a>尸拜受。主婦主人之北，西面拜送爵。</p>
<p class="zhushi" id="p292"><a class="gg-link" href="#p292" onclick="return changeColor(this);"></a>拜於主人之北，西面，婦人位在內也。拜於北，則上拜於南，由便也。</p>
<p class="strong" id="p293"><a class="gg-link" href="#p293" onclick="return changeColor(this);"></a>尸祭酒，卒爵。主婦拜，祝受尸爵，尸答拜。</p>
<p class="strong" id="p294"><a class="gg-link" href="#p294" onclick="return changeColor(this);"></a>易爵，洗，酌，授尸。</p>
<p class="zhushi" id="p295"><a class="gg-link" href="#p295" onclick="return changeColor(this);"></a>祝出易爵，男女不同爵。</p>
<p class="strong" id="p296"><a class="gg-link" href="#p296" onclick="return changeColor(this);"></a>主婦拜受爵，尸答拜。上佐食綏祭。主婦西面于主人之北受祭，祭之。其綏祭如主人之禮，不嘏，卒爵，拜。尸答拜。</p>
<p class="zhushi" id="p297"><a class="gg-link" href="#p297" onclick="return changeColor(this);"></a>不嘏，夫婦一體。綏亦當作挼，古文為肵。</p>
<p class="strong" id="p298"><a class="gg-link" href="#p298" onclick="return changeColor(this);"></a>主婦以爵出，贊者受，易爵于篚，以授主婦于房中。</p>
<p class="zhushi" id="p299"><a class="gg-link" href="#p299" onclick="return changeColor(this);"></a>贊者，有司贊者也。易爵，亦以授婦贊者，婦贊者受房戶外，入授主婦。</p>
<p class="jianshu" id="p300"><a class="gg-link" href="#p300" onclick="return changeColor(this);"></a><span class="yinwen">疏</span>注「贊者」至「主婦」。○釋曰︰知「贊者，有司贊者，也」者，上文云「有司贊者取爵於篚」，此還是上有司贊者也。</p>
<p class="strong" id="p301"><a class="gg-link" href="#p301" onclick="return changeColor(this);"></a>主婦洗，酌，獻祝。祝拜，坐受爵。主婦答拜于主人之北。卒爵，不興，坐授主婦。</p>
<p class="zhushi" id="p302"><a class="gg-link" href="#p302" onclick="return changeColor(this);"></a>不俠拜，下尸也。今文曰︰祝拜受。</p>
<p class="strong" id="p303"><a class="gg-link" href="#p303" onclick="return changeColor(this);"></a>主婦受，酌，獻上佐食于戶內。佐食北面拜，坐受爵。主婦西面答拜。祭酒，卒爵，坐授主婦。主婦獻下佐食亦如之。主婦受爵以入于房。</p>
<p class="zhushi" id="p304"><a class="gg-link" href="#p304" onclick="return changeColor(this);"></a>不言拜於主人之北，可知也。爵奠於內篚。</p>
<p class="strong" id="p305"><a class="gg-link" href="#p305" onclick="return changeColor(this);"></a>賓長洗爵獻于尸，尸拜受爵，賓戶西北面拜送爵。尸祭酒，卒爵。賓拜。祝受尸爵，尸答拜。</p>
<p class="strong" id="p306"><a class="gg-link" href="#p306" onclick="return changeColor(this);"></a>祝酌，授尸。賓拜受爵。尸拜送爵。賓坐奠爵，遂拜，執爵以興，坐祭，遂飲，卒爵，執爵以興，坐奠爵，拜，尸答拜。</p>
<p class="strong" id="p307"><a class="gg-link" href="#p307" onclick="return changeColor(this);"></a>賓酌，獻祝。祝拜，坐受爵，賓北面答拜。祝祭酒，啐酒，奠爵于其筵前。</p>
<p class="zhushi" id="p308"><a class="gg-link" href="#p308" onclick="return changeColor(this);"></a>啐酒而不卒爵，祭事畢，示醉也。不獻佐食，將儐尸，禮殺。</p>
<p class="jianshu" id="p309"><a class="gg-link" href="#p309" onclick="return changeColor(this);"></a><span class="yinwen">疏</span>「賓長」至「筵前」。○釋曰︰云「尸祭酒，卒爵」者，案《特牲》賓長獻爵止，注云︰「欲神惠之均。」於室中待夫婦致爵。此大夫禮，或有賓尸者，致爵在儐尸之上，故不致爵，爵不止也。若然，《有司徹》尸作止爵，三獻致爵於主人，主人不酢主婦，又不致爵于主婦，下大夫不儐尸，賓獻尸止爵，主婦致爵于主人，酢主婦，主人不致於主婦。《特牲》主人與主婦交相致爵。參差不同者，此以尊卑為差降之數，故有異也。上大夫得儐尸，故致爵，上辟人君。下大夫不儐尸，故增酢主婦而已。士卑，不嫌與君同，故致爵具也。○注「啐酒」至「禮殺」。○釋曰︰云「不獻佐食，將儐尸，禮殺」者，以其祝與佐食，俱是事神及尸，是以獻尸並及之，故主人、主婦獻祝與佐食。今賓獻祝不及佐食者，但為待賓尸，故於賓長獻是祭末禮殺，故不及佐食，闕之也。</p>
<p class="strong" id="p310"><a class="gg-link" href="#p310" onclick="return changeColor(this);"></a>主人出，立于阼階上，西面。祝出，立于西階上，東面。祝告曰︰「利成。」</p>
<p class="zhushi" id="p311"><a class="gg-link" href="#p311" onclick="return changeColor(this);"></a>利猶養也。成，畢也。孝子之養禮畢。</p>
<p class="strong" id="p312"><a class="gg-link" href="#p312" onclick="return changeColor(this);"></a>祝入。尸謖。主人降立于阼階東，西面。</p>
<p class="zhushi" id="p313"><a class="gg-link" href="#p313" onclick="return changeColor(this);"></a>謖，起也。謖或作休。</p>
<p class="strong" id="p314"><a class="gg-link" href="#p314" onclick="return changeColor(this);"></a>祝先，尸從，遂出于廟門。</p>
<p class="zhushi" id="p315"><a class="gg-link" href="#p315" onclick="return changeColor(this);"></a>事尸之禮，訖於廟門。</p>
<p class="jianshu" id="p316"><a class="gg-link" href="#p316" onclick="return changeColor(this);"></a><span class="yinwen">疏</span>「主人」至「廟門」。○釋曰︰自此盡「廟門」，論祭祀畢尸出廟之事。注事尸之禮訖於廟門者，上祝迎尸於廟門，今禮畢又送尸於廟門。案《禮記》尸在廟門外，則疑於臣，是以據廟門為斷。</p>
<p class="strong" id="p317"><a class="gg-link" href="#p317" onclick="return changeColor(this);"></a>祝反，復位于室中。主人亦入于室，復位。祝命佐食徹肵俎，降設于堂下阼階南。</p>
<p class="zhushi" id="p318"><a class="gg-link" href="#p318" onclick="return changeColor(this);"></a>徹肵俎不出門，將儐尸也。肵俎而以儐尸者，其本為不反魚肉耳。不云尸俎，未歸尸。</p>
<p class="jianshu" id="p319"><a class="gg-link" href="#p319" onclick="return changeColor(this);"></a><span class="yinwen">疏</span>○釋曰︰自此盡篇末，論徹肵俎行餕之事。云「徹肵俎不出門，將儐尸也」者，決《特牲》佐食徹尸俎出廟門者，送尸者也。云「肵俎而以儐尸者，其本為不反魚肉耳」者，案《曲禮》云「毋反魚肉」，謂食時魚肉不反俎，故尸食亦加肵俎，本為尸不反魚肉。今賓尸將更食魚肉，當加於肵俎，未得即送尸家，故云本為不反魚肉也，故儐尸訖並後加者，得歸之也。</p>
<p class="strong" id="p320"><a class="gg-link" href="#p320" onclick="return changeColor(this);"></a>司宮設對席，乃四人𦿉。</p>
<p class="zhushi" id="p321"><a class="gg-link" href="#p321" onclick="return changeColor(this);"></a>大夫禮，四人𦿉，明惠大也。</p>
<p class="jianshu" id="p322"><a class="gg-link" href="#p322" onclick="return changeColor(this);"></a><span class="yinwen">疏</span>注「大夫」至「大也」。○釋曰︰案《祭統》云︰「凡餕之道，而興施惠之象也。」是故上有大澤，則惠必及下。是以《特牲》二人餕，惠之小者。大夫四人餕，明惠之大者也。</p>
<p class="strong" id="p323"><a class="gg-link" href="#p323" onclick="return changeColor(this);"></a>上佐食盥，升，下佐食對之，賓長二人備。</p>
<p class="zhushi" id="p324"><a class="gg-link" href="#p324" onclick="return changeColor(this);"></a>備四人餕也。三餕亦盥升。</p>
<p class="jianshu" id="p325"><a class="gg-link" href="#p325" onclick="return changeColor(this);"></a><span class="yinwen">疏</span>「上佐」至「人備」。○注「備四」至「盥升」。○釋曰︰「下佐食對之」者，不謂東西相當，直取上佐食東面，下佐食西面為對。以其下佐食西面近北，故不得東西相當也。云「賓長二人備」者，亦不東西相當，以其一賓長在上佐食之北，一賓長在下佐食之南，是亦不東西相當也，故云「備」，不言「對」也。</p>
<p class="strong" id="p326"><a class="gg-link" href="#p326" onclick="return changeColor(this);"></a>司士進一敦黍于上佐食，又進一敦黍于下佐食，皆右之于席上。</p>
<p class="zhushi" id="p327"><a class="gg-link" href="#p327" onclick="return changeColor(this);"></a>右之者，東面在南，西面在北。</p>
<p class="jianshu" id="p328"><a class="gg-link" href="#p328" onclick="return changeColor(this);"></a><span class="yinwen">疏</span>注「右之」至「在北」。○釋曰︰東面在南，據上佐食，西面在北，據下佐食。右之者，飯用手右之便故也。</p>
<p class="strong" id="p329"><a class="gg-link" href="#p329" onclick="return changeColor(this);"></a>資黍于羊俎兩端，兩下是餕。</p>
<p class="zhushi" id="p330"><a class="gg-link" href="#p330" onclick="return changeColor(this);"></a>資猶減也。減置於羊俎兩端，則一賓長在上佐食之北，一賓長在下佐食之南。今文資作齎。</p>
<p class="jianshu" id="p331"><a class="gg-link" href="#p331" onclick="return changeColor(this);"></a><span class="yinwen">疏</span>○注釋曰︰云「兩下是餕」者，據二賓長以二佐食為下，故云「一賓長在上佐食之北，一賓長在下佐食之南」，以地道尊右，故二佐食皆在右。若然，羊俎兩間，南北面置之，故二賓長於俎一端取黍也。必知上佐食東面近南，下佐食西面近北者，以其尸東面近南，今尸起，上佐食居尸坐處，明知位次如此。</p>
<p class="strong" id="p332"><a class="gg-link" href="#p332" onclick="return changeColor(this);"></a>司士乃辯舉，𦿉者皆祭黍、祭舉。</p>
<p class="zhushi" id="p333"><a class="gg-link" href="#p333" onclick="return changeColor(this);"></a>舉，舉膚。今文辯為遍。</p>
<p class="jianshu" id="p334"><a class="gg-link" href="#p334" onclick="return changeColor(this);"></a><span class="yinwen">疏</span>「司士」至「祭舉」。○注「舉舉」至「為遍」。○釋曰︰知舉是舉膚者，以其尸舉肺，餕者下尸，明不舉肺當舉膚。是以《特牲》云︰「佐食授餕者各一膚。」明此大夫禮，亦舉膚也。</p>
<p class="strong" id="p335"><a class="gg-link" href="#p335" onclick="return changeColor(this);"></a>主人西面，三拜𦿉者。𦿉者奠舉于俎，皆答拜，皆反，取舉。</p>
<p class="zhushi" id="p336"><a class="gg-link" href="#p336" onclick="return changeColor(this);"></a>三拜，旅之，示徧也。言反者，拜時或去其席，在東面席者，東面拜，在西面席者，皆南面拜。</p>
<p class="jianshu" id="p337"><a class="gg-link" href="#p337" onclick="return changeColor(this);"></a><span class="yinwen">疏</span>「主人」至「取舉」。○注「三拜」至「面拜」。○釋曰︰知面位如此者，以主人在戶內，西面三拜餕者，餕者在東面而答主人拜，可知在西面位者，以主人在南，西面，不得與主人同面而拜，明回身南面向主人而拜，故鄭以義解之如此也。</p>
<p class="strong" id="p338"><a class="gg-link" href="#p338" onclick="return changeColor(this);"></a>司士進一鉶于上𦿉，又進一鉶于次𦿉，又進二豆湇于兩下。乃皆食，食舉。</p>
<p class="zhushi" id="p339"><a class="gg-link" href="#p339" onclick="return changeColor(this);"></a>湇，肉汁也。</p>
<p class="jianshu" id="p340"><a class="gg-link" href="#p340" onclick="return changeColor(this);"></a><span class="yinwen">疏</span>「司士」至「食舉」。○釋曰︰云「又進二豆湇于兩下」者，以其神坐之上，止有羊、豕二鉶，一進與上佐食，一進與下佐食，故更羞二豆湇于兩下，湇者從門外鑊中來，以兩下無鉶，故進湇也。</p>
<p class="strong" id="p341"><a class="gg-link" href="#p341" onclick="return changeColor(this);"></a>卒食，主人洗一爵，升，酌，以授上𦿉。贊者洗三爵，酌。主人受于戶內，以授次𦿉，若是以辯。皆不拜，受爵。主人西面三拜𦿉者。𦿉者奠爵，皆答拜，皆祭酒，卒爵，奠爵，皆拜。主人答一拜。</p>
<p class="zhushi" id="p342"><a class="gg-link" href="#p342" onclick="return changeColor(this);"></a>不拜受爵者，大夫餕者賤也。答一拜，略也。古文壹為一也。</p>
<p class="jianshu" id="p343"><a class="gg-link" href="#p343" onclick="return changeColor(this);"></a><span class="yinwen">疏</span>注「不拜」至「壹也」。○釋曰︰云「不拜受爵者，大夫餕者賤也」者，決《特牲》使嗣子與兄弟餕為貴，故拜受爵也。云「答壹拜，略也」者，《特牲》亦無再拜法，此云「略」者，以其四餕皆拜，主人總答一拜，故云略也。</p>
<p class="strong" id="p344"><a class="gg-link" href="#p344" onclick="return changeColor(this);"></a>𦿉者三人興，出。</p>
<p class="zhushi" id="p345"><a class="gg-link" href="#p345" onclick="return changeColor(this);"></a>出，降實爵于篚，反賓位。</p>
<p class="strong" id="p346"><a class="gg-link" href="#p346" onclick="return changeColor(this);"></a>上𦿉止。主人受上𦿉爵，酌以酢于戶內，西面坐奠爵，拜。上𦿉答拜，坐祭酒，啐酒。</p>
<p class="zhushi" id="p347"><a class="gg-link" href="#p347" onclick="return changeColor(this);"></a>主人自酢者，上𦿉獨止，當尸位，尊不酌也。</p>
<p class="jianshu" id="p348"><a class="gg-link" href="#p348" onclick="return changeColor(this);"></a><span class="yinwen">疏</span>注「主人」至「酌也」。○釋曰︰《特牲》上餕親自酌酢主人，此上餕不酌者，上餕將嘏主人，故在尸位，不可親酌。《特牲》上餕酌者，以上餕不嘏主人，既卒爵，三餕俱出，上餕酢主人。《少牢》禮備，又嘏主人，故不酌也。</p>
<p class="strong" id="p349"><a class="gg-link" href="#p349" onclick="return changeColor(this);"></a>上𦿉親嘏，曰︰「主人受祭之福，胡壽保建家室。」</p>
<p class="zhushi" id="p350"><a class="gg-link" href="#p350" onclick="return changeColor(this);"></a>親嘏，不使祝授之，亦以黍。</p>
<p class="jianshu" id="p351"><a class="gg-link" href="#p351" onclick="return changeColor(this);"></a><span class="yinwen">疏</span>注「親嘏」至「以黍」。○釋曰︰言「亦」者，亦上皇尸命工祝嘏主人以黍，此亦以黍。上文司士進敦，乃分黍于羊俎兩端，下不言稷，故知亦黍也。</p>
<p class="strong" id="p352"><a class="gg-link" href="#p352" onclick="return changeColor(this);"></a>主人興，坐奠爵，拜，執爵以興，坐卒爵，拜。上𦿉答拜，上𦿉興，出。主人送，乃退。</p>
<p class="zhushi" id="p353"><a class="gg-link" href="#p353" onclick="return changeColor(this);"></a>送佐食不拜，賤。</p>
<p class="jianshu" id="p354"><a class="gg-link" href="#p354" onclick="return changeColor(this);"></a><span class="yinwen">疏</span>注「送佐食不拜賤」。○釋曰︰賓主之禮，賓出主人皆拜送，此佐食送之而不拜，故云「賤」也。</p>
</div></body></html>