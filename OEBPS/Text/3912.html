<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">卷十五・特牲饋食禮第十五</title></head><body><div id="text">
<div class="section" id="title-0"><h2>特牲饋食禮第十五</h2></div>
<p class="strong" id="online_toc_0">特牲饋食之禮。不諏日。</p>
<p class="zhushi" id="online_toc_1">祭祀自孰始，曰饋食。饋食者，食道也。諏，謀也。士賤職褻，時至事暇，可以祭，則筮其日矣。不如《少牢》大夫先與有司於庿門諏丁已之日。今文諏皆為詛。</p>
<p class="jianshu" id="online_toc_2"><span class="yinwen">疏</span>○釋曰︰自此至「事畢」，論士將筮日之事。注釋曰：云「祭祀自孰始，曰饋食。饋食者，食道也」者，案《檀弓》云︰「飯用米貝，弗忍虛也。不用食道，用美焉爾。」鄭注云︰「食道褻米貝美。」若然，食道是生人飲食之道，孝子於親，雖死事之若生，故用生人食道饋之也，此釋經不言祭祀而言饋食之意耳。且云祭祀自孰始者，欲見天子諸侯饋食已前，仍有灌鬯、朝踐、饋獻之事，但饋食見進黍稷。云饋孰見牲體，而言天子諸侯堂上朝踐、饋獻後，迎尸於堂，亦進黍稷牲體，其犬、豕、牛、羊亦孰之，同節也。云「士賤職褻，時至事暇，可以祭，則筮其日矣」者，此解經不諏日，謂不如大夫以上，預前十日與臣諏日而筮之，是以鄭云「不如《少牢》大夫先與有司於庿門諏丁巳之日」也。凡士言「不」者，對大夫以上為之，此士言不諏日；《少牢》大夫諏日。《士喪禮》月半不殷奠則大夫已上殷奠。如此之類，皆是也。鄭云時至事暇可以祭者，若祭時至，有事不得暇，則不可以私廢公故也。若大夫已上尊，時至，唯有喪故不祭，自餘吉事皆不廢祭，若有公事及病，使人攝祭。故《論語》孔子云︰「吾不與祭，如不祭。」注云︰「孔子或出或病，不自親祭，使攝者為之，不致肅敬，於心與不祭同。」又《祭統》云︰「是故君子之祭也，必身親進之。」有故，則使人可也。雖使人也，君不失其義者，君明其義故也。是君大夫有病，故皆得使人攝祭。若諸侯有朝會之事，則不得使人攝。故《王制》云︰「諸侯祠則不禘，禘則不嘗，嘗則不烝，烝則不礿。」鄭注云︰「虞夏之制，諸侯歲朝，廢一時祭。」又《明堂位》云「是故夏礿、秋嘗、冬烝」，鄭注云︰「不言春祠，魯在東方，王東巡守以春，或闕之。」是諸侯朝會不得攝，以諸侯禮大故也。案桓八年《經》書︰「正月已卯，烝。」《公羊傳》云︰「烝者何？冬祭也。春曰祠，夏曰礿，秋曰嘗，冬曰烝。常事不書，此何以書？譏。何譏爾？譏亟也，亟則黷，黷則不敬。君子之祭也，敬而不黷，疏則怠，怠則忘。士不及茲四者，則冬不裘，夏不葛。」何休云︰禮本下，為士制四者，士有公事，不得及茲四時祭者，則不敢美其衣服。若然，則士不暇不得祭，又不得使人攝。大夫已上有公事，乃有攝可知。</p>
<p class="strong" id="online_toc_3">及筮日，主人冠端玄，即位于門外，西面。</p>
<p class="strong" id="online_toc_4">冠端玄，玄冠、玄端。下言玄者，玄冠有不玄端者。門謂庿門。</p>
<p class="jianshu" id="online_toc_5"><span class="yinwen">疏</span>「及筮」至「西面」。○注「冠端」至「廟門」。○釋曰︰云「冠端玄，玄冠、玄端，下言玄者，玄冠有不玄端」者，不玄端則朝服，下記云「助祭者朝服」，不著玄端故也。若然，玄端一冠，冠兩服也。對文則玄端有纁裳、玄裳、黃裳、雜裳，若朝服，緇布衣而素裳。但六入為玄，七入為緇，大判言之。緇衣亦名玄，是以散文言之，朝服亦名玄端。故《論語》云「端章甫」，鄭云︰「端，玄端也。諸侯日視朝之服。」以端是正幅，非直服稱端，六冕亦有端稱。故《禮記》魏文侯曰︰「吾端冕而聽古樂，則唯恐臥。」是冕服正幅亦名端也。云「門謂廟門」，知者，《士冠禮》云「筮於廟門」，為冠禮筮尚在廟門，此為祭廟，筮在廟門可知。若然，《士冠》言廟非祭，恐不在廟，故言廟。此不言廟者，為祭廟筮可知，不須言廟也。</p>
<p class="strong" id="online_toc_6">子姓兄弟如主人之服，立于主人之南，西面北上。</p>
<p class="zhushi" id="online_toc_7">所祭者之子孫，言子姓者，子之所生。小宗祭，而兄弟皆來與焉。宗子祭，則族人皆侍。</p>
<p class="jianshu" id="online_toc_8"><span class="yinwen">疏</span>「子姓」至「北上」。○注「所祭」至「皆侍」。○釋曰︰云「子姓者，子之所生」者，案鄭注《喪大記》云︰「姓之言生也。」云子之所生，則孫是也。云「小宗祭而兄弟皆來與焉」者，案《喪服小記》云︰「繼別為宗，繼禰者為小宗。」鄭注云︰「小宗有四︰或繼高祖，或繼曾祖，或繼祖，或繼禰。皆至五世則遷。」若然，繼禰者，長者為小宗，親弟等雖異宮，皆來祭；繼祖者，從父昆弟皆來祭；繼曾祖者，從祖昆弟皆來祭；繼高祖者，族祖昆弟皆來祭。是皆據小宗而言也。云「宗子祭則族人皆侍」者，此鄭據《書傳》而言，案《書傳‧康誥》云天子有事，諸侯皆侍，尊卑之義。注云︰「事謂祭祀。」又云宗室有事，族人皆侍終日，大宗已侍於賓奠，然後燕私。注云︰「謂卿大夫以下。宗室，大宗之家。」引《禮記》別子為祖，繼別為大宗，繼禰為小宗，賓寮友，助祭者。若然，大宗子祭，一族之內皆來助祭。引之者，證經子姓兄弟，若據小宗有服者，若據大宗兼有絕服者也。</p>
<p class="strong" id="online_toc_9">有司群執事如兄弟服，東面北上。</p>
<p class="zhushi" id="online_toc_10">士之屬吏也。</p>
<p class="jianshu" id="online_toc_11"><span class="yinwen">疏</span>「有司」至「北上」。○注「士之屬吏也」。○釋曰︰云「如兄弟服」者，如主人冠端玄。《左傳》云「士有隸子弟」，謂此言為屬吏而已。</p>
<p class="strong" id="online_toc_12">席于門中，闑西，閾外。</p>
<p class="zhushi" id="online_toc_13">為筮人設之也。古文闑作栔，閾作蹙。</p>
<p class="jianshu" id="online_toc_14"><span class="yinwen">疏</span>「席于」至「閾外」。○注「為筮人設之也」。○釋曰︰案《士冠禮》云︰「筮與席，所卦者，具饌于西塾。」乃言「布席于門中，筮人執策，抽上韇，兼執之」，此不言具饌于西塾，而經但言席于門中，取筮于西塾，又不云抽上韇者，皆是互見省文之義。</p>
<p class="strong" id="online_toc_15">筮人取筮于西塾，執之，東面受命于主人。</p>
<p class="zhushi" id="online_toc_16">筮人，官名也。筮，問也。取其所用問神明者謂蓍也。</p>
<p class="jianshu" id="online_toc_17"><span class="yinwen">疏</span>注「筮人」至「蓍也」。○釋曰︰案《周禮‧春官》有卜人、筮人，此士禮亦云筮人，故云「官名也」。云「筮，問也，取其所用問神明者謂蓍也」者，案《周禮‧天府職》云︰「季冬，陳玉以貞來歲之美惡。」注云︰「問事之正曰貞，凡卜筮實問於鬼神。」謂卜用龜，龜知生數，一二三四五之神。筮用蓍，蓍知成數，七八九六之神，則此鄭云神明者也。若然，神既為生成之神，鄭云謂蓍者，則蓍亦有神，《易‧繫辭》有「蓍之德圓而神」，非直筮有成數之神，亦有蓍之神也。</p>
<p class="strong" id="online_toc_18">宰自主人之左贊命，命曰︰「孝孫某，筮來日某，諏此某事，適其皇祖某子。尚饗！」</p>
<p class="zhushi" id="online_toc_19">宰，群吏之長。自，由也。贊，佐也，達也。贊命由左者為神求變也。士祭曰歲事，此言某事，又不言妃者，容大祥之後，禫月之吉祭。皇，君也。言君祖者，尊之也。某子者，祖字也，伯子、仲子也。尚，庶幾也。</p>
<p class="jianshu" id="online_toc_20"><span class="yinwen">疏</span>○注釋曰︰云「宰，群吏之長」者，贊命之事，非長不為。又天子諸侯宰皆尊官，故知群吏之長也。云「贊命由左者，為神求變也」者，決《士冠禮》︰「宰自右，少退贊命。」鄭注云︰「宰，有司主政教者。自，由也。贊，佐也。命，告也。佐主人告所以筮也。《少儀》曰︰贊幣自左，詔辭自右。」此祭祀，故宰自左，贊命為神求吉，故變於常禮也。云「士祭曰歲事，此言某事，又不言妃者，容大祥之後，禫月之吉祭」者，案下宿賓云「薦歲事」，據吉祭而言。又《少牢》吉祭云「以某妃配」，即與《士虞》記云︰「中月而禫，是月也，吉祭，猶未配。」此與彼文同，故知是禫月吉祭也。云「言君祖者，尊之也」者，天子諸侯名曾祖為皇考，此士亦云皇祖，故云尊之也。云「某子者，祖字也，伯子、仲子」者，以其某在子上，為男子美稱，故以某為伯仲叔季五十字。下編云「皇祖伯某」，鄭注云︰「伯某，且字也。」不為五十字者，以某在伯下，故為且字解之，與此異也。</p>
<p class="strong" id="online_toc_21">筮者許諾，還，即席，西面坐，卦者在左。卒筮，寫卦。筮者執以示主人。</p>
<p class="zhushi" id="online_toc_22">士之筮者坐，蓍短由便。卦者主畫地識爻，爻備，以方寫之。</p>
<p class="jianshu" id="online_toc_23"><span class="yinwen">疏</span>注「士之」至「寫之」。○釋曰︰云「士之筮者坐，蓍短由便」者，決下《少牢》云︰史曰若，遂述命既，「乃釋韇立筮」，鄭注云︰「卿大夫之蓍長五尺，立筮由便。」與士不同。知蓍有長短者，案《三正記》云「天子蓍長九尺，諸侯七尺，大夫五尺，士三尺」是也。云「卦者主畫地識爻，爻備，以方寫之」者，案《士冠禮》云︰「筮人許諾，右還，即席坐，西面，卦者在左。卒筮書卦，執以示主人。」鄭云︰「卒，已也。書卦者，筮人以方寫所得之卦。」彼云書卦，即云執以示主人，則筮者書寫以示主人也。此經云「卒筮寫卦」，乃云「筮者執以示主人」，則寫卦者非筮人，故此鄭云卦者主畫地識爻，爻備，以方寫之也。</p>
<p class="strong" id="online_toc_24">主人受視，反之。</p>
<p class="zhushi" id="online_toc_25">反，還。</p>
<p class="strong" id="online_toc_26">筮者還，東面，長占。卒，告于主人︰「占曰吉。」</p>
<p class="zhushi" id="online_toc_27">長占，以其屬之長幼旅占之。</p>
<p class="jianshu" id="online_toc_28"><span class="yinwen">疏</span>注「長占」至「占之」。○釋曰︰經直云「長占」，知非長者一人。而云「長幼旅占之」者，《士冠禮》云「筮人還，東面旅占」，明此亦是長幼旅占。經直云長者，見從長者為始也。</p>
<p class="strong" id="online_toc_29">若不吉，則筮遠日，如初儀。</p>
<p class="zhushi" id="online_toc_30">遠日，旬之外日。</p>
<p class="jianshu" id="online_toc_31"><span class="yinwen">疏</span>「若不」至「初儀」。○注「遠日旬之外日」。○釋曰︰案《曲禮》云︰「吉事先近日，喪事先遠日。」此尊卑禮同也。又云︰「旬之內曰近某日，旬之外曰遠某日。」此尊卑有異。云旬之內曰近某日，據士禮吉事先近日，謂祭祀，假令孟月，先於孟月上旬內筮，筮不吉，乃用中旬之內更筮，中旬又不吉，更於下旬內筮，筮不吉，即止。大夫已上，假令孟月祭，於前月下旬筮來月之上旬，不吉，又於孟月之上旬筮中旬，中旬不吉，又於中旬筮下旬，下旬又不吉，即止，不祭。今云「遠日，旬之外日」者，謂上旬不吉，更於上旬外筮中旬，為旬之外日。非謂如大夫已上，旬之外，謂旬前為旬外也。</p>
<p class="strong" id="online_toc_32">宗人告事畢。</p>
<p class="strong" id="online_toc_33">前期三日之朝，筮尸，如求日之儀。命筮曰︰「孝孫某，諏此某事，適其皇祖某子，筮某之某為尸。尚饗！」</p>
<p class="zhushi" id="online_toc_34">三日者，容宿賓視濯也。某之某者，字尸父而名尸，連言其親，庶幾其馮依之也。大夫士以孫之倫為尸。</p>
<p class="jianshu" id="online_toc_35"><span class="yinwen">疏</span>「前期」至「尚饗」。○注「三日」至「為尸」。○釋曰︰自此盡「主人退」，論祭前筮尸、宿尸之事。云「三日者，容宿賓視濯也」者，謂前期二日，宿賓一日視濯，是以下云「厥明夕陳鼎于門外」，下至「夙興」，皆祭前一日視濯之事，以其夙興上事是祭前一日也。宿賓又是厥明夕，為期上則宿賓與視濯別日。又知宿賓是祭前二日，此經乃祭前三日筮尸，故鄭云容宿賓視濯。言容者，為筮尸之後，祭日之前有二日，容此二事也。若然，筮尸在祭前三日，宿尸云「乃」，乃是緩辭，則與筮尸別日矣。以此而言，則宿尸與宿賓中無「厥明」之文，則二者同日矣。二者既同日，鄭直言容宿賓視濯，不言容宿尸者，以其宿賓在厥明之上，故不嫌宿尸與宿賓別日也。云「某之某者，字尸父而名尸」者，經直云「某之某」，鄭知字尸父而名尸者，《曲禮》云為人子者「祭祀不為尸」，鄭彼注云︰「尊者之處，為其失子道，然則尸卜筮無父者。」又云「卒哭乃諱」，諱則不稱名，故知尸父云某是字，尸既對父，故某為名。云「連言其親，庶幾其馮依之也」者，尸父前世與所祭之父同時，同時必相識，知今又筮其子為尸，尸又與所祭之子相一，父子皆同類，故連言其親，庶幾其神馮依之也。云「大夫士以孫之倫為尸」者，案《祭統》云︰「夫祭之道，孫為王父尸，所使為尸者，於祭者子行也。父北面而事之，所以明子事父之道也。」注云︰「祭祖則用孫列，皆取於同姓之適孫也。天子諸侯之祭，朝事延尸於戶外，是以有北面事尸之禮。」如是則天子諸侯宗廟之祭，亦用孫之倫為尸。而云大夫士者，但天子諸侯雖用孫之倫，取卿大夫有爵者為之，故《鳧鷖》詩祭尸之等，皆言「公尸」。又《曾子問》云︰「卿大夫將為尸於公。」若大夫士祭尸，皆取無爵者，無問成人與幼，皆得為之。故《曾子問》「孔子曰︰祭成喪者必有尸，尸必以孫，孫幼則使人抱之」是也。</p>
<p class="strong" id="online_toc_36">乃宿尸。</p>
<p class="zhushi" id="online_toc_37">宿讀為肅。肅，進也。進之者，使知祭日當來。古文宿皆作羞。凡宿，或作速，記作肅，《周禮》亦作宿。</p>
<p class="jianshu" id="online_toc_38"><span class="yinwen">疏</span>「乃宿尸」。○注「宿讀」至「作宿」。○釋曰︰云「古文宿皆作羞」，疊之不從古文。云凡宿或作速，謂一部之內，或作速者，若《公食大夫》速賓之類是也。云「記作肅」者，《曲禮》云「主人肅客而入」是也。又云「《周禮》亦作宿」者，《大宗伯》文「宿視滌濯」是也。是以鄭泛云或也。</p>
<p class="strong" id="online_toc_39">主人立于尸外門外，子姓兄弟立于主人之後，北面東上。</p>
<p class="zhushi" id="online_toc_40">不東面者，來不為賓客。子姓立于主人之後。上當其後。</p>
<p class="jianshu" id="online_toc_41"><span class="yinwen">疏</span>「主人」至「東上」。○注「不東」至「其后」。○釋曰︰云「不東面者，來不為賓客」者，為尸者父象也，主人有子道，故主人北面，不為賓客，不敢當尊，故不東面，此決冠禮宿賓，主人東面，此中北面，不同也。云「上當其後」者，子姓、兄弟北面陪主人，後東頭為上者，不得過主人，故為上者當主人之後也。</p>
<p class="strong" id="online_toc_42">尸如主人服，出門左，西面。</p>
<p class="zhushi" id="online_toc_43">不敢南面當尊。</p>
<p class="jianshu" id="online_toc_44"><span class="yinwen">疏</span>「尸如」至「西面」。○注「不敢南面當尊」。○釋曰︰此決《少牢》云「主人即位於廟門外之東方南面」，以其大夫尊於恩有君道，故南面當尊。此士之孫倫為尸，雖被宿，猶不敢當尊也。</p>
<p class="strong" id="online_toc_45">主人辟，皆東面北上。</p>
<p class="zhushi" id="online_toc_46">順尸。</p>
<p class="strong" id="online_toc_47">主人再拜，尸答拜。</p>
<p class="zhushi" id="online_toc_48">主人先拜，尊尸。</p>
<p class="jianshu" id="online_toc_49"><span class="yinwen">疏</span>注「主人先拜尊尸」。○釋曰︰此決下文宿賓，賓先拜，主人乃答拜，故云「尊尸」，是以主人先拜也。案《少牢》云︰吉則遂宿尸，祝擯，主人再拜稽首，祝告曰︰孝孫某云云。尸拜許諾，祝先釋辭訖，尸乃拜許。此尸答拜後，宗人乃擯辭者，士尸卑，主人拜，尸即答拜，不待擯辭訖。大夫之尸尊，尊得釋辭訖，乃拜。</p>
<p class="strong" id="online_toc_50">宗人擯辭如初，卒曰︰「筮子為某尸，占曰吉，敢宿。」</p>
<p class="zhushi" id="online_toc_51">宗人擯者，釋主人之辭。如初者，如宰贊命筮尸之辭。卒曰者，著其辭所易也。今文無敢。</p>
<p class="jianshu" id="online_toc_52"><span class="yinwen">疏</span>「宗人」至「敢宿」。○注「宗人」至「無敢」。○釋曰︰云「如初者，如宰贊命筮尸之辭」者，案筮尸時，雖不見宰贊命，以其云「筮尸如求日之儀」，筮日時有宰贊命，則筮尸時亦有宰贊命可知，故此得如之也。云「卒曰者，著其辭所易也」者，前筮尸辭云「筮某之某為尸，尚饗」，易已上之辭也。</p>
<p class="strong" id="online_toc_53">祝許諾，致命。</p>
<p class="zhushi" id="online_toc_54">受宗人辭，許之，傳命於尸。始宗人祝北面，至於傳命，皆西面受命，東面釋之。</p>
<p class="jianshu" id="online_toc_55"><span class="yinwen">疏</span>「祝許諾致命」。○注「受宗」至「釋之」。○釋曰︰云「始宗人祝北面，至於傳命，皆西面受命，東面釋之」者，以其上文始時，主人與子姓、兄弟立于尸門外，北面，重行則宗人與祝相隨，亦皆北面，故云始宗人祝北面。至於尸出門左西面，主人避之門西東面，定位訖，宗人進主人之前，西面鄉之受命，受命訖，尸既西面，明宗人旋鄉東面釋之可知。</p>
<p class="strong" id="online_toc_56">尸許諾，主人再拜稽首。</p>
<p class="zhushi" id="online_toc_57">其許，亦宗人受於祝，而告主人。</p>
<p class="jianshu" id="online_toc_58"><span class="yinwen">疏</span>「尸許」至「稽首」。○注「其許」至「主人」。○釋曰︰云「其許，亦宗人受於祝，而告主人」者，謂祝受，尸許諾辭，旋西面告宗人，宗人告主人，尸許諾，主人乃再拜稽首。</p>
<p class="strong" id="online_toc_59">尸入，主人退。</p>
<p class="zhushi" id="online_toc_60">相揖而去，尸不拜送，尸尊。</p>
<p class="jianshu" id="online_toc_61"><span class="yinwen">疏</span>注「相揖」至「尸尊」。○釋曰︰鄭知有「相揖而去」者，約下編《少牢》云「主人退，尸送，揖不拜」是也。但彼有送文，此經尸入後，乃言「主人退」，則尸不送可知。此尸不送者，士卑，故尸被宿之後不送也。大夫尊，故尸雖受宿，猶送大夫也。</p>
<p class="strong" id="online_toc_62">宿賓。賓如主人服，出門左，西面再拜。主人東面答再拜。宗人擯曰︰「某薦歲事，吾子將涖之，敢宿。」</p>
<p class="zhushi" id="online_toc_63">薦，進也。涖，臨也。言吾子將臨之，知賓在有司中，今特肅之，尊賓耳。</p>
<p class="jianshu" id="online_toc_64"><span class="yinwen">疏</span>「宿賓」至「敢宿」。○注「薦進」至「賓耳」。○釋曰︰自此盡「賓拜送」，論士將祭，宿屬吏內一人為備三獻賓之事也。云「言吾子將臨之，知賓在有司中」者，以其云將臨之，明前筮尸在其中可知。以上無戒文，今宿之，云「吾子將蒞之」，明知賓在有司內可知。案前文「有司群執事如兄弟服，東面北上」，鄭云︰「士之屬吏。」此云賓在有司內，則賓是士之屬吏可知。下記云︰「公有司門西，北面東上，獻次眾賓。私臣門東，北面西上，獻次兄弟。」賓及眾賓行事在西階之下，復似賓不在有司中者，但賓是士之屬吏。內言私臣，據已自辟除者。言公有司者，亦是士之屬吏命於其君者。言賓在有司中者，諸士此獻者之中選以為賓，又選為眾賓以下，若在門外時，同在門西，東面北上。及其入為賓及眾賓者，適西階以俟行事。公有司不選為賓者，門西北面；私臣不選為賓，門東北面。門外不列者，以其未有事；入門而列者，為將行事。公有司門西，私臣門東，二者皆無事，故經不見，記人乃辨之，見其與於獻也。云「今特肅之，尊賓耳」者，賓有司之內不嫌不助祭，今特宿之者，將使為賓也。</p>
<p class="strong" id="online_toc_65">賓曰︰「某敢不敬從。」主人再拜，賓答拜。主人退，賓拜送。</p>
<p class="strong" id="online_toc_66">厥明夕，陳鼎于門外，北面北上，有鼏。</p>
<p class="zhushi" id="online_toc_67">厥，其也，宿賓之明日夕。門外北面，當門也。古文鼏為密。</p>
<p class="jianshu" id="online_toc_68"><span class="yinwen">疏</span>注「厥其」至「為密」。○釋曰︰自此盡「主人拜送」，論祭前一日之夕視濯與視牲之事。云「門外北面，當門也」者，以其經直云「門外」，不言門之東西，故知當門。下編《少牢》陳鼎在門東，此當門者，士卑，避大夫故也。</p>
<p class="strong" id="online_toc_69">棜在其南，南順，實獸于其上，東首。</p>
<p class="zhushi" id="online_toc_70">順猶從也。棜之制，如今大木轝矣。上有四周，下無足。獸，腊也。</p>
<p class="jianshu" id="online_toc_71"><span class="yinwen">疏</span>○釋曰︰下編云《少牢》︰「牲北首東上，司馬刲羊，司士擊豕，宗人告備，方退。」不言獸，《少牢》五鼎，明有獸可知。不言之者，已有二牲，略其小者，故不言之也。案《士虞》記︰「陳牲于廟門外，北首西上。」鄭注云︰「言牲，腊在其中。西上，變吉。」此亦其西，北首東足，與彼文同。彼云變吉者，彼牲云北首西上，明腊亦北首可知。此實獸棜上東首，不與牲相統，故云變吉。云「棜之制，如今大木輿矣，上有四周，下無足」者，鄭舉漢法，以曉古諸禮。《禮記》及此《儀禮》而言棜者，以無足解之。云「獸，腊也」者，特牲鼎有豕、魚、腊，案《周禮‧腊人》鄭注云︰「小物全乾為腊。」故知豕云牲，魚，水物，云獸是腊可知。</p>
<p class="strong" id="online_toc_72">牲在其西，北首，東足。</p>
<p class="zhushi" id="online_toc_73">其西，棜西也。東足者，尚右也。牲不用棜，以其生。</p>
<p class="jianshu" id="online_toc_74"><span class="yinwen">疏</span>注「其西」至「其生」。○釋曰︰豕不可牽之，縛其足，陳於門外，首北，出棜東，其足寢其左。以其周人尚右，將祭故也。云「牲不用棜，以其生」者，對腊死用棜而言之。</p>
<p class="strong" id="online_toc_75">設洗于阼階東南，壺禁在西序，豆、籩、鉶在東房，南上。几、席、兩敦在西堂。</p>
<p class="zhushi" id="online_toc_76">東房，房中之東，當夾北。西堂，西夾室之前近南耳。</p>
<p class="jianshu" id="online_toc_77"><span class="yinwen">疏</span>注「東房」至「南耳」。○釋曰︰大夫士直有東房、西室，若言房則東房矣。故《士冠禮》︰「陳服于房中西墉下，東領北上。」不言東。又《昏禮》「側尊甒醴于房中」，亦不言東。如此之類，皆不言東。以其直有一房，不嫌非東房，故不言東。今此經特言「東房」，明房內近東邊，故云東房也。夾室半以南為之，以壁外相望，則當夾北也。又與《少牢》籩豆所陳相反，《少牢》近於西方，此經則房中之東也。言「當夾北」者，以其夾室在房近南東，故云「房中之東當夾北」也。云「西堂，西夾之前近南耳」者，案《爾雅》注︰「夾室，前堂謂之相。」此在西堂，在西相，故云西夾之前近南也。</p>
<p class="strong" id="online_toc_78">主人及子姓、兄弟即位于門東，如初。</p>
<p class="zhushi" id="online_toc_79">初，筮位也。</p>
<p class="strong" id="online_toc_80">賓及眾賓即位于門西，東面北上。</p>
<p class="zhushi" id="online_toc_81">不象如初者，以賓在而宗人祝不在。</p>
<p class="jianshu" id="online_toc_82"><span class="yinwen">疏</span>注「不象」至「不在」。○釋曰︰云「不象如初」者，此決上經主人及子姓兄弟即位于門東，如初筮位。今賓及眾賓者即是前者有司群吏執事，當言如初，不言者，以宰前筮時在門東，贊主人辭。今宰在門西，同行，又宗人祝離位，賓西北，東面南上，異於筮位時，故不言如初也。</p>
<p class="strong" id="online_toc_83">宗人、祝立于賓西北，東面南上。</p>
<p class="zhushi" id="online_toc_84">事彌至，位彌異。宗人祝，於祭宜近廟。</p>
<p class="jianshu" id="online_toc_85"><span class="yinwen">疏</span>注「事彌」至「位彌異」。○釋曰︰云「事彌至」者，謂祭事彌至。「位彌異」者，謂宗人祝近門，離本位，故云位彌異。</p>
<p class="strong" id="online_toc_86">主人再拜，賓答再拜，三拜眾賓，眾賓答再拜。</p>
<p class="zhushi" id="online_toc_87">眾賓再拜者，士賤，旅之得備禮也。</p>
<p class="jianshu" id="online_toc_88"><span class="yinwen">疏</span>注「眾賓」至「禮也」○釋曰︰云「旅之得備禮」者，謂眾賓無問多少，總三拜之。旅，眾也，眾賓共得三拜，故云旅之也。眾賓再拜者，士賤，眾賓得備禮。案《有司徹》︰「主人降，南面拜眾賓于門東。三拜眾賓，門東北面，皆答一拜。」注云︰「言三拜者，眾賓賤，旅之也。眾賓一拜，賤也。卿大夫尊，賓賤，純臣也。」經云皆答一拜，明人人從上至下，皆一一獨答拜，以其純臣故也。所以不再拜者，避國公故也。此士賓莫問多少，皆得一時再拜者，以其士賤，眾賓得備禮故也。</p>
<p class="strong" id="online_toc_89">主人揖入，兄弟從，賓及眾賓從，即位于堂下，如外位。</p>
<p class="zhushi" id="online_toc_90">為視濯也。</p>
<p class="strong" id="online_toc_91">宗人升自西階，視壺濯及豆籩，反降，東北面告濯具。</p>
<p class="zhushi" id="online_toc_92">濯，溉也。不言敦鉶者，省文也。東北面告，緣賓意欲聞也。言濯具不言絜，以有几席。</p>
<p class="jianshu" id="online_toc_93"><span class="yinwen">疏</span>「主人」至「濯具」。○注「濯溉」至「几席」。○釋曰︰云「不言敦鉶者，省文也」者，決上文初饌時，云「豆籩鉶在東方」，明敦及鉶亦視可知。經不言者，省文故也。上陳時，經有几席，鄭注所以不並言几席，省文者，經言「告濯具」，几席不在濯內，故不得云几席，為省文也。云「東北面告，緣賓意欲聞也」者，經云「即位于堂下，如外位」，則主人在東階之下，宗人降自西階，宜東面告濯具，以賓在西，亦欲聞之故也。所以不正面告者，為主人告故也。云「言濯具不言絜，以有几席」者，凡洗濯，當告絜，不洗者，告具而已。几席不在洗內，故直告濯具，不言絜，嫌通几席，亦在洗濯之限。此決下經門外舉鼎鼏云「告絜」。</p>
<p class="strong" id="online_toc_94">賓出，主人出，皆復外位。</p>
<p class="zhushi" id="online_toc_95">為視牲也。</p>
<p class="strong" id="online_toc_96">宗人視牲，告充。雍正作豕。</p>
<p class="zhushi" id="online_toc_97">充猶肥也。雍正，官名也。北面以策動作豕，視聲氣。</p>
<p class="jianshu" id="online_toc_98"><span class="yinwen">疏</span>注「充猶」至「聲氣」。○釋曰︰云「北面以策動作豕」者，此無正文，經云作是動作之言，故知以策動作豕。云「視聲氣」者，案《禮記‧內則》，《周禮‧庖人》唯云︰「豕望視而交睫，腥。」不云豕之聲氣，而鄭云視聲氣者，但祭祀之牲，當充盛肥，若聲氣不和，即是疾病不堪祭祀，故云視聲氣也。</p>
<p class="strong" id="online_toc_99">宗人舉獸尾，告備，舉鼎鼏，告絜。</p>
<p class="zhushi" id="online_toc_100">備，具。</p>
<p class="strong" id="online_toc_101">請期，曰「羹飪」。</p>
<p class="zhushi" id="online_toc_102">肉謂之羹。飪，熟也。謂明日質明時，而曰肉熟，重豫勞賓。宗人既得期，西北而告賓有司。</p>
<p class="jianshu" id="online_toc_103"><span class="yinwen">疏</span>「請期曰羹飪」。○注「肉謂」至「有司」。○釋曰︰案《少牢》云︰「宗人曰︰旦明行事。」此不云旦明行事，而云「羹飪」者，彼大夫尊，有君道，可以豫勞賓，故云時節。此士卑，無君道，故不云旦明，而云羹飪。是以鄭云「重豫勞賓」，羹飪乃來也。云「宗人既得期，西北面告賓有司」者，此案《少牢》云︰「主人門東南面，宗人朝服北面，曰請祭期。主人曰︰比於子。宗人曰︰旦明行事。」上文門外，賓位在門西東面，今既得期，鄉西，在賓南，北面，告賓與有司，使知祭日當來也。</p>
<p class="strong" id="online_toc_104">告事畢，賓出，主人拜送。</p>
<p class="strong" id="online_toc_105">夙興，主人服如初，立于門外東方，南面，視側殺。</p>
<p class="zhushi" id="online_toc_106">夙，早也。興，起也。主人服如初，則其餘有不玄端者。側殺，殺一牲也。</p>
<p class="jianshu" id="online_toc_107"><span class="yinwen">疏</span>「夙興」至「側殺」。○注「夙早」至「牲也」。○釋曰︰自此盡「於中庭」，論祭日夙興，主人主婦陳設及行位之事。云「主人服如初，則其餘有不玄端」者，案下記云︰「特牲饋食，其服皆朝服，玄冠，緇帶，緇鞸。」注云「於祭服此也。皆者，謂賓及兄弟，筮日、筮尸、視濯亦玄端，至祭而朝服。朝服者，諸侯之臣與其君日視朝之服。大夫以祭，今賓兄弟緣孝子，欲得嘉賓尊客以事其祖禰，故服之。緇鞸者，下大夫之臣。夙興，主人服如初，則固玄端」是也。鄭云其餘有不玄端者，明亦有著玄端者，是以下記人辨之，云︰「唯尸、祝、佐食玄端，玄裳、黃裳、雜裳可也，皆爵鞸。」鄭注云︰「與主人同服。」是有同服者，有著朝服者，故鄭云其餘有不玄端者也。云「側殺，殺一牲也」者，案《少牢》「主人即位於廟門之外，司馬刲羊，司士擊豕」，皆主人不視殺。案《楚語》云諸侯宗廟之事，「必自射其牲，刲羊，擊豕」。又《司弓矢》云︰「凡祭祀，共射牲之弓矢。」注云︰「射牲，示親殺也。殺牲非尊者所親，唯射為可。」又《國語》云︰「禘郊之事，天子必自射其牲。」《玉藻》云「凡有血氣之類，君子弗身翦也」者，據凡常，非祭祀，天子尊，于郊射牲，諸侯降天子，故宗廟亦親殺。大夫士不敢與君同，故視之而不親殺之。側殺殺一牲者，案《冠禮》云︰「側尊一甒，醴在服北。」鄭注云︰「側猶特也，無偶曰側。」以其無玄酒，是以《少牢》云︰「司馬刲羊，司士擊豕。」以其二牲，不云側也。</p>
<p class="strong" id="online_toc_108">主婦視饎爨于西堂下。</p>
<p class="zhushi" id="online_toc_109">炊黍稷曰饎，宗婦為之。爨，竈也。西堂下者，堂之西下也，近西壁，南齊于坫。古文饎作糦，《周禮》作𩟄。</p>
<p class="jianshu" id="online_toc_110"><span class="yinwen">疏</span>○釋曰︰知「宗婦為之」者，以經言「主婦視饎爨」，明主婦自為也。是以下記云︰「宗婦贊薦者，執以坐于戶外，授主婦。尸卒食而祭饎爨。」鄭以祭饎爨用黍而已，是宗婦為之可知也。云「爨，灶也」者，周公制禮之時，謂之爨，至孔子時則謂之灶。故《論語》王孫賈云︰「與其媚於奧，寧媚於灶。」是孔子時為灶也。云「西堂下者，堂之西下也」者，以其為爨不可正在堂下，當逼西壁為之，故云「堂之西下，近西壁」也。又知「南齊于坫」者，案《既夕》記云︰「設棜于東堂下南順，齊于坫。」明在東西堂下，皆齊於坫可知。又鄭下注引舊說，云「南北直屋梠，稷在南」是也。案《少牢》云︰「雍人摡鼎、匕、俎于雍爨，雍爨在門東南，北上。廩人摡甑、甗、匕與敦於廩爨，廩爨在雍爨之北。」廩爨既在門外，不見主婦有視文，主婦未知視之以否，主婦視饎爨，猶主人視殺牲，故《易‧歸妹》上六云︰「女承筐無實。士刲羊，無血。」鄭注宗廟之禮，主婦奉筐米，如饎之時，兼視之可知。云「《周禮》作𩟄」者，所謂故書者，或作𩟄也。</p>
<p class="strong" id="online_toc_111">亨于門外東方，西面北上。</p>
<p class="zhushi" id="online_toc_112">亨，煮也。煮豕、魚、腊以鑊，各一爨。《詩》云︰「誰能亨魚，溉之釜鬵。」</p>
<p class="jianshu" id="online_toc_113"><span class="yinwen">疏</span>○注釋曰︰知用鑊者，下《少牢》云︰「羹定，雍人陳鼎五「三鼎在羊鑊之西，二鼎在豕鑊之西。」故用鑊也。</p>
<p class="strong" id="online_toc_114">羹飪，實鼎，陳于門外，如初。</p>
<p class="zhushi" id="online_toc_115">初，視濯也。</p>
<p class="strong" id="online_toc_116">尊于戶東，玄酒在西。</p>
<p class="zhushi" id="online_toc_117">戶東，室戶東。玄酒在西，尚之。凡尊，酌者在左。</p>
<p class="jianshu" id="online_toc_118"><span class="yinwen">疏</span>注「戶東」至「在左」。○釋曰︰知戶東是「室戶東」者，若據房戶東西，則舉東房而言。今直云戶，東故知室戶東也。云「玄酒在西，尚之。凡尊，酌者在左」者，左為上尊，今云玄酒在西，故云尚之。是以《鄉飲酒》、《鄉射》皆玄酒在西，事酒在東。若《燕禮》、《大射》唯君面尊，不從此義也。</p>
<p class="strong" id="online_toc_119">實豆、籩、鉶，陳于房中，如初。</p>
<p class="zhushi" id="online_toc_120">如初者，取而實之，既而反之。</p>
<p class="jianshu" id="online_toc_121"><span class="yinwen">疏</span>注「如初」至「反之」。○釋曰︰經云「實豆籩」者，元缺一字取豆籩實之。又言「陳于房中如初」者，明既而反之可知也。</p>
<p class="strong" id="online_toc_122">執事之俎，陳于階間，二列，北上。</p>
<p class="zhushi" id="online_toc_123">執事，謂有司及兄弟。二列者，因其位在東西，祝主人主婦之俎亦存焉。不升鼎者，異於神。</p>
<p class="jianshu" id="online_toc_124"><span class="yinwen">疏</span>「執事」至「北上」。○注「執事」至「於神」。○釋曰︰鄭知經「執事之俎」，祝主人主婦亦存焉者，見《士虞》記祝俎「陳於階間，敦東」。彼虞不致爵，故見主人主婦俎，明此吉祭有致爵，主人主婦陳於階間可知，以主婦亦是執事之人也。若然，《少牢》主人主婦無俎者，以三獻禮成，別為儐尸，正祭無致爵，故主人主婦無俎。儐尸行三獻，致爵乃有俎，下大夫不儐尸者，亦於三獻尸爵止，行致爵乃有俎也。云「不升鼎者，異於神」者，前俎升鼎而入，設於階前，此鼎在門外不入，而言陳於階間二列，故知不升鼎。</p>
<p class="strong" id="online_toc_125">盛兩敦，陳于西堂，藉用萑，几席陳于西堂，如初。</p>
<p class="zhushi" id="online_toc_126">盛黍稷者，宗婦也。萑，細葦。古文用為于。</p>
<p class="jianshu" id="online_toc_127"><span class="yinwen">疏</span>注「盛黍稷者宗婦也」。○釋曰︰知盛黍稷是宗婦者，以其黍稷是宗婦所主，故知也。</p>
<p class="strong" id="online_toc_128">尸盥匜水，實于槃中，簞巾，在門內之右。</p>
<p class="zhushi" id="online_toc_129">設盥水及巾，尸尊，不就洗，又不揮。門內之右，象洗在東，統于門東，西上。凡鄉內，以入為左右。鄉外，以出為左右。</p>
<p class="jianshu" id="online_toc_130"><span class="yinwen">疏</span>「尸盥」至「之右」。○注「設盥」至「左右」。○釋曰︰云「不揮」者，揮振去水，使手乾。今有巾，故不揮也。是以僖二十三年《左氏傳》云，公子重耳在秦，「秦伯納女五人，懷嬴與焉，奉匜沃盥，既而揮之」，懷嬴怒是也。云「門內之右象洗在東」者，東謂門東，據向內為右，故鄭云「統於門東，西上」。云「凡鄉內，以入為左右。鄉外，以出為左右」者，欲明門內據鄉內以入為右者也。</p>
<p class="strong" id="online_toc_131">祝筵几于室中，東面。</p>
<p class="zhushi" id="online_toc_132">為神敷席也，至此使祝接神。</p>
<p class="jianshu" id="online_toc_133"><span class="yinwen">疏</span>注「為神」至「接神」。○釋曰︰案上視濯時，云「宗人、祝立於賓西北，東面南上」，鄭注云︰「事彌至，位彌異。宗人、祝於祭宜近廟。」至入廟時，宗人獨升，視濯及出門外視牲，告充，未有使祝之文，至此臨祭使祝，敷神席，故鄭云「至此使祝接神」故也。</p>
<p class="strong" id="online_toc_134">主婦纚笄宵衣，立于房中，南面。</p>
<p class="zhushi" id="online_toc_135">主婦，主人之妻。雖姑存，猶使之主祭祀。纚笄，首服。宵，綺屬也，此衣染之以黑，其繒本名曰宵。《詩》有「素衣朱宵」，記有「玄宵衣」，凡婦人助祭者同服也。《內則》曰︰「舅沒則姑老，冢婦所祭祀賓客，每事必請於姑。」</p>
<p class="jianshu" id="online_toc_136"><span class="yinwen">疏</span>「主婦」至「南面」。○注「主婦」至「於姑」。○釋曰︰云「雖姑存，猶使之主祭祀」者，謂姑老不堪祭祀，故姑存猶使之主祭祀也。云「纚」者，謂若《士冠禮》廣終幅，長六尺。「笄」，安發之笄，非冠冕之笄。冠冕之笄，男子有，婦人無。若安發之笄，男子婦人俱有。婦人笄對男子冠，故《內則》云︰「男女未冠笄。」又《喪服小記》云「男子冠而婦人笄」是也。云「宵，綺屬也，此衣染之以黑，其繒本名曰宵」者，謂此宵衣是綾綺之屬。鄭注《內司服》云︰「男子之褖衣黑，則是亦黑也。」以其《士喪禮》有褖衣，與《士冠》玄端為一。玄端黑，是男子褖衣亦黑，則此婦人宵衣亦黑可知。其玄則黑之類也，故鄭引《玉藻》「君子狐青裘，玄宵衣以裼之」，證婦人玄宵衣亦黑也。云「其繒本名宵」者，此字據形聲為綃，從絲，肖聲，但《詩》及《禮記》、《儀禮》皆作宵字，故鄭云其繒本名曰宵，故引《詩》及《禮記》為證。引《詩》者，直取字為證，引記謂《禮記‧玉藻》，非直取證字為宵，亦以證婦人宵衣為玄也。云「凡婦人助祭者同服也」者，經及記不見主婦及宗婦異服之文，故知同服。對男子助祭，祝佐食等與主人服異也。《少牢》云︰「主婦贊者一人，亦髲鬄衣移袂。」與主婦同，其餘雖不移袂，同亦宵衣可知。依《內司服》天子諸侯王后以下，助祭皆不同者，人君尊卑差等，大夫士卑，服窮則同也。引《內則》者，彼舅沒時年七十以上，姑雖有，年六十已上，而當傳之家事，故子之妻代姑祭。雖代姑，每事必請於姑。引之者，證經主婦而含姑，未老自為主婦，姑老則子妻為主婦也。</p>
<p class="strong" id="online_toc_137">主人及賓、兄弟、群執事，即位于門外，如初。宗人告有司具。</p>
<p class="zhushi" id="online_toc_138">具猶辨也。</p>
<p class="strong" id="online_toc_139">主人拜賓如初，揖入，即位，如初。</p>
<p class="zhushi" id="online_toc_140">初，視濯也。</p>
<p class="strong" id="online_toc_141">佐食北面立于中庭。</p>
<p class="zhushi" id="online_toc_142">佐食，賓佐尸食者，立于宗人之西。</p>
<p class="jianshu" id="online_toc_143"><span class="yinwen">疏</span>「佐食」至「中庭」。○注「佐食」至「之西」。○釋曰︰案下記云︰「佐食當事，則戶外南面，無事，則中庭北面。」據此而言，則此經謂無事時也。云「立于宗人之西」者，案《士虞禮》云︰「主人及兄弟賓即位于西方，如反哭位。」注引《既夕禮》云︰「反哭入門，升自西階，東面。」經又云「宗人西階前北面」，注云︰「當詔主人。」此《特牲》吉禮，主人行事由阼階，宗人亦在阼階，階南擯主人佐食北面於中庭，明在宗人之西可知。</p>
<p class="strong" id="online_toc_144">主人及祝升，祝先入，主人從，西面于戶內。</p>
<p class="zhushi" id="online_toc_145">祝先入，接神宜在前也。《少牢饋食禮》曰︰「祝盥于洗，升自西階，主人盥，升自阼階，祝先入，南面。」</p>
<p class="jianshu" id="online_toc_146"><span class="yinwen">疏</span>「主人」至「戶內」。○注「祝先」至「南面」。○釋曰︰自此盡「稽首」，論主人、主婦及祝與佐食陳設陰厭之事。云「主人從，西面于戶內」，注引《少牢》者，證主人戶內西面，其時祝北墉下南面之事，以其未有祝行事之法，直監納祭而已。下文乃云「祝在左」，為孝子釋辭，乃有事也。</p>
<p class="strong" id="online_toc_147">主婦盥于房中，薦兩豆，葵菹、蝸醢，醢在北。</p>
<p class="zhushi" id="online_toc_148">主婦盥，盥於內洗。《昏禮》婦洗在北堂，直室東隅。</p>
<p class="strong" id="online_toc_149">宗人遣佐食及執事盥，出。</p>
<p class="zhushi" id="online_toc_150">命之盥出，當助主人及賓舉鼎。</p>
<p class="strong" id="online_toc_151">主人降，及賓盥，出。主人在右，及佐食舉牲鼎。賓長在右，及執事舉魚、腊鼎，除鼏。</p>
<p class="zhushi" id="online_toc_152">及，與也。主人在右，統於東。主人與佐食者，賓尊不載。《少牢饋食禮》︰魚用鮒，腊用麋，士腊用兔。</p>
<p class="jianshu" id="online_toc_153"><span class="yinwen">疏</span>注「及與」至「用兔」。○釋曰︰鼎在門外北上，東為右人，西為左人，右人尊，入時在鼎前，左人卑，入時在鼎後。又盡載牲體於俎，又設俎于神坐之前，主人升，乃以東為主。今在堂下，主人在右，故云「統於東」也。云「主人與佐食者，賓尊不載」者，以賓主當相對為左右，以賓尊不載牲體，故使佐食對主人，使賓為右人，而使執事在左而載也。</p>
<p class="strong" id="online_toc_154">宗人執畢，先入，當阼階，南面。</p>
<p class="zhushi" id="online_toc_155">畢狀如叉，蓋為其似畢星取名焉。主人親舉，宗人則執畢導之。既錯，叉以畢臨匕載，備失脫也。《雜記》曰︰「朼用桑，長三尺，畢用桑，三尺，刊其本與末。」朼、畢同材明矣。今此朼用棘心，則畢亦用棘心。舊說云︰畢以御他神物，神物惡桑叉。則少牢饋食及虞無叉，何哉？此無叉者，乃主人不親舉耳。《少牢》大夫祭不親舉。虞，喪祭也，主人未執事。祔、練、祥執事用桑叉，自此純吉，用棘心叉。</p>
<p class="jianshu" id="online_toc_156"><span class="yinwen">疏</span>「宗人」至「南面」。○注「畢狀」至「心叉」。○釋曰︰云「畢，狀如叉」者，下引舊說有他神物惡桑叉之言，故以叉而言。云「蓋為其似畢星取名焉」者，案《詩》云︰「有梂天畢，載施之行。」無正文，故云「蓋」以疑之也。云「主人親舉，宗人則執畢導之。既錯，叉以畢臨匕載，備失脫也」，知義然者，以經言「宗人執畢先入」，是導之也。又知既錯，叉以畢臨匕載，備失脫也者，以經云「當阼階南面」，明鄉主人執事臨匕備失脫可知也。云「今此朼用棘心，則畢亦用棘心」者，案下記云「棘心匕刻」是也。知畢亦棘心者，以《雜記》匕、畢同用桑，據喪祭。今吉祭，匕用棘心，則畢亦棘心也。云「舊說云，畢以御他神物，神物惡桑叉」，舊說如此。又引《少牢》、《士虞》已下，破舊說之意也。云「此無叉者，乃主人不親舉耳」者，總解《士虞》、《少牢》二禮。云「《少牢》大夫祭不親舉」者，大夫尊，主人不親舉。云「虞，喪祭祭也主人未執事」者，對吉祭主人執事有畢，彼無也。云「祔練祥執事用桑叉」者，以其虞時主人不執事，則祔已執事，執事用桑叉，則《雜記》所云是也。云「自此純吉，用棘心叉」者，除祥後則禫月及吉祭用棘心也。案《易‧震卦》彖辭云︰「震來虩虩，笑言啞啞，震驚百裡，不喪匕鬯。」鄭注云︰雷發聲於百裡。古者諸侯象諸侯出教令能警戒國內，則守其宗廟社稷，為之祭主，不亡其匕鬯。人君於祭匕牲體薦鬯而已，其餘不親為也。若然，諸侯親匕牲體，大夫不親者，辟人君，士卑不嫌，得與人君同親匕也<span style="line-height: 1.5;">。</span></p>
<p class="strong" id="online_toc_157">鼎西面錯，右人抽扃，委于鼎北。</p>
<p class="zhushi" id="online_toc_158">右人，謂主人及二賓。既錯，皆西面俟也。</p>
<p class="strong" id="online_toc_159">贊者錯俎，加匕。</p>
<p class="zhushi" id="online_toc_160">贊者執俎及匕從鼎入者，其錯俎東縮，加匕，東柄，既則退，而左人北面也。</p>
<p class="jianshu" id="online_toc_161"><span class="yinwen">疏</span>注「贊者」至「北面」。○釋曰︰云「其錯俎東縮，加匕，東柄」者，《少牢》云「俎皆設于鼎西西肆」，又云「匕皆加于鼎東枋」，則此加匕於鼎東柄可知。云「既則退，而左人北面也」，知者，以其俎從於鼎西，其人當北面，於其南載之便，是以《昏禮》亦云「北面載，執而俟」是也。</p>
<p class="strong" id="online_toc_162">乃朼。</p>
<p class="zhushi" id="online_toc_163">右人也，尊者於事，指使可也。左人載之。</p>
<p class="strong" id="online_toc_164">佐食升肵俎，鼏之，設于阼階西。</p>
<p class="zhushi" id="online_toc_165">肵，謂心舌之俎也。《郊特牲》曰︰「肵之為言敬也。」言主人之所以敬尸之俎。古文鼏皆作密。</p>
<p class="jianshu" id="online_toc_166"><span class="yinwen">疏</span>○注釋曰︰知肵謂心舌者，下記云「肵俎心舌，皆去本末，午割之，實於牲鼎。載心立，舌縮俎」是也。引《郊特牲》者，見敬有肵俎，送于尸前。</p>
<p class="strong" id="online_toc_167">卒載，加匕于鼎。</p>
<p class="zhushi" id="online_toc_168">卒，已也。已載，畢亦加焉。</p>
<p class="jianshu" id="online_toc_169"><span class="yinwen">疏</span>注「卒已」至「加焉」。○釋曰︰主人匕牲體，宗人以畢助之。主人匕事訖，加之於鼎，則宗人既事，亦加於鼎可知。</p>
<p class="strong" id="online_toc_170">主人升，入復位。俎入設于豆東。魚次，腊特于俎北。</p>
<p class="zhushi" id="online_toc_171">入設俎，載者。腊特，饌要方也。凡饌必方者，明食味人之性所以正。</p>
<p class="jianshu" id="online_toc_172"><span class="yinwen">疏</span>注「入設」至「以正」。○釋曰︰知載人設俎者，以其經卒載下，即云入設，不見別人，明是載者設之可知。云「腊特，饌要方也」者，案經豆在神坐之前，豕俎入設於豆東，魚俎又次其東，若腊俎復在東，則饌不得方，故腊俎特于俎北，取其方故也。</p>
<p class="strong" id="online_toc_173">主婦設兩敦黍稷于俎南，西上，及兩鉶，芼設于豆南，南陳。</p>
<p class="zhushi" id="online_toc_174">宗婦不贊敦鉶者，以其少，可親之。芼，菜也。</p>
<p class="jianshu" id="online_toc_175"><span class="yinwen">疏</span>注「宗婦」至「菜也」。○釋曰︰案《少牢》主婦設金敦，宗婦贊三敦，以其多，故使宗婦贊。此士祭祀二敦，少，故不使宗婦贊，主婦可親之也。若然，案《少牢》佐食贊鉶，宗婦不贊鉶，此不以佐食決之，而並云宗婦者，此決《有司徹》，故《有司徹》云︰「主婦洗于房中。出實爵，尊南，西面拜獻尸，尸拜，于筵上受，主婦西面于主人之席北，拜送爵，入于房，取一羊鉶，坐奠于韭菹西，主婦贊者執豕鉶以從，主婦不興，受，設于羊鉶之西。」又下至主婦致爵于主人，「主婦設二鉶與糗、脩，如尸禮」，皆是也。</p>
<p class="strong" id="online_toc_176">祝洗，酌奠，奠于鉶南，遂命佐食啟會。佐食啟會，卻于敦南，出立于西，南面。</p>
<p class="zhushi" id="online_toc_177">酌奠，奠其爵觶也。《少牢饋食禮》啟會，乃奠之。</p>
<p class="jianshu" id="online_toc_178"><span class="yinwen">疏</span>注「酌奠」至「奠之」。○釋曰︰引《少牢》者，案《少牢》︰「祝酌奠，遂命佐食。」佐食啟會乃奠者，彼大夫禮，與此士禮相變，是以與此奠乃啟會異也。</p>
<p class="strong" id="online_toc_179">主人再拜稽首。祝在左，</p>
<p class="zhushi" id="online_toc_180">稽首，服之甚者。祝在左，當為主人釋辭於神也。祝祝曰︰「孝孫某，敢用剛鬣、嘉薦、普淖，用薦某事於皇祖某子，尚饗。」</p>
<p class="jianshu" id="online_toc_181"><span class="yinwen">疏</span>注「稽首」至「尚饗」。○釋曰︰引《少牢》「祝祝」已下者，欲見迎尸之前，釋孝子之辭也。</p>
<p class="strong" id="online_toc_182">卒祝，主人再拜稽首。</p>
<p class="strong" id="online_toc_183">祝迎尸于門外。</p>
<p class="zhushi" id="online_toc_184">尸自外來，代主人接之。就其次而請，不拜，不敢與尊者為禮。《周禮‧掌次》︰「凡祭祀，張尸次。」</p>
<p class="jianshu" id="online_toc_185"><span class="yinwen">疏</span>「祝迎尸于門外」。○注「尸自」至「尸次」。○釋曰︰自此盡「反黍稷于其所」，論陰厭後迎尸于正祭之事。云「尸自外來，代主人接之」者，下注云「主人不迎尸，成尸尊」故也。云「就其次而請，不拜，不敢與尊者為禮」者，凡平賓客，皆在門西，主人出門左，西面拜。今此經直云「迎尸於門外」，不言祝拜，尸答拜，是祝出就次，尸乃出次迎之而入門，是不敢與尊者為禮。引《周禮》者，證門外張尸次之事也。</p>
<p class="strong" id="online_toc_186">主人降，立于阼階東。</p>
<p class="zhushi" id="online_toc_187">主人不迎尸，成尸尊。尸，所祭者之孫也。祖之尸，則主人乃宗子。禰之尸，則主人乃父道。事神之禮，廟中而已，出迎則為厭。</p>
<p class="jianshu" id="online_toc_188"><span class="yinwen">疏</span>注「主人」至「為厭」。○釋曰︰云「主人不迎尸，成尸尊」者，案《祭統》云︰「君迎牲而不迎尸，別嫌也。尸在廟門外，則疑於臣；在廟中，則全於君。君在廟門外，則疑於君；入廟門，則全於臣，全於子。」鄭云︰「不迎尸者，欲全其尊也。尸，神象也。鬼神之尊在廟中，人君之尊，出廟門則伸。」此士禮，雖無君道，亦尊尸。主人不迎，迎之尊不成，不迎之則成，尸之道尊也。云「尸，所祭者之孫也」者，《禮記》云「孫為王父尸」是也。云「祖之尸，則主人乃宗子」者，以其祭祖，兄弟來助祭，故知宗子，小宗、大宗，五宗皆然。《書傳》云︰「宗子將有事，族人皆入侍也。」云「禰之尸，則主人乃父道」者，《禮記‧祭統》云︰「夫祭之道，孫為王父尸。所使為尸者，於祭者子行也。父北面而事之，所以明子事父之道也，此父子之倫也。」注云︰「祭祖則用孫列，皆取於同姓之適孫。」是其禰之尸，則主人乃父道也。云「事神之禮，廟中而已，出迎則為厭」，有出廟門，主人是君，是是厭臣之義，故不迎也。</p>
<p class="strong" id="online_toc_189">尸入門左，北面盥，宗人授巾。</p>
<p class="zhushi" id="online_toc_190">侍盥者執其器就之，執簞者不授巾，賤也。宗人授巾，庭長尊。《少牢饋食禮》曰︰「祝先入門右，尸入門左。」</p>
<p class="jianshu" id="online_toc_191"><span class="yinwen">疏</span>注「侍盥」至「門左」。○釋曰︰引《少牢》者，見上經陳盥在門右，今尸入門左，尸尊，不就盥槃匜巾等，鄉門右就尸之義也。</p>
<p class="strong" id="online_toc_192">尸至於階，祝延尸。尸升，入，祝先，主人從。</p>
<p class="zhushi" id="online_toc_193">延，進，在後詔侑曰延。《禮器》所謂「詔侑武方」者也。《少牢饋食禮》曰︰「尸升自西階，入，祝從。主人升自阼階，祝先入，主人從。」</p>
<p class="jianshu" id="online_toc_194"><span class="yinwen">疏</span>「尸至」至「人從」。○注「延進」至「人從」。○釋曰︰云「在後詔侑曰延」者，案《士虞禮》「尸謖祝前鄉尸」，鄭注云︰「前，道也。祝道尸，必先鄉之，為之節。」彼祝居尸前道之，此則在尸後詔之，故云延也。云《禮器》所謂「詔侑武方」者，彼注︰「武，無也。」祝詔侑尸無常，謂若《檀弓》子事父母「左右就養無方」，今祝延尸、道尸亦無常也。引《少牢》者，見祝從尸，主人又從祝入之事。</p>
<p class="strong" id="online_toc_195">尸即席坐，主人拜妥尸。</p>
<p class="zhushi" id="online_toc_196">妥，安坐也。</p>
<p class="strong" id="online_toc_197">尸答拜，執奠，祝饗，主人拜如初。</p>
<p class="zhushi" id="online_toc_198">饗，勸彊之也。其辭取于《士虞》記，則宜云︰「孝孫某圭為孝薦之饗。」舊說云︰「明薦之。」</p>
<p class="jianshu" id="online_toc_199"><span class="yinwen">疏</span>「尸答」至「如初」。○注「饗勸」至「薦之」。○釋曰︰云「其辭取于《士虞》記，則宜云孝孫某圭為孝薦之饗」者，但喪祭稱哀，吉祭稱孝，故《士虞》記卒哭饗尸，辭曰︰「哀子某圭為哀薦之饗。」此既吉祭，宜云「孝孫某圭為孝薦之饗」。以其改哀云孝，故曰宜云也。引舊說者，證圭為潔明之義也。</p>
<p class="strong" id="online_toc_200">祝命挼祭。尸左執觶，右取菹，擩于醢，祭于豆間。</p>
<p class="zhushi" id="online_toc_201">命，詔尸也。挼祭，祭神食也。《士虞禮》古文曰︰「祝命佐食墮祭。」《周禮》曰︰「既祭，則藏其墮。」墮與挼讀同耳。今文改挼皆為綏，古文此皆為挼祭也。擩醢者，染於醢。</p>
<p class="jianshu" id="online_toc_202"><span class="yinwen">疏</span>○注釋曰︰云「挼祭，祭神食也」者，鄉者設饌未迎尸，陰厭，厭飫神。今尸來升席，而挼祭，祭訖，當食神餘。引《周禮》而云「墮與挼讀同」，則二字通用。云「今文改挼皆為綏」，不從今文引古文者，欲見挼下有祭無醢，故疊之而不從也。云「擩醢者染於醢」，從經為正也。</p>
<p class="strong" id="online_toc_203">佐食取黍稷肺祭授尸。尸祭之，祭酒，啐酒，告旨。主人拜，尸奠觶答拜。</p>
<p class="zhushi" id="online_toc_204">肺祭，刌肺也。旨，美也。祭酒，穀味之芬芳者。齊敬共之，惟恐不美。告之美，達其心，明神享之。</p>
<p class="jianshu" id="online_toc_205"><span class="yinwen">疏</span>注「肺祭」至「享之」。○釋曰︰知「肺祭是刌肺也」者，下記「刌肺三」，鄭注︰「為尸主人主婦祭。」明是刌肺，非舉肺也。</p>
<p class="strong" id="online_toc_206">祭鉶，嘗之，告旨。主人拜，尸答拜。</p>
<p class="zhushi" id="online_toc_207">鉶，肉味之有菜和者。《曲禮》曰︰「客絮羹，主人辭不能亨。」</p>
<p class="jianshu" id="online_toc_208"><span class="yinwen">疏</span>○注釋曰︰云「鉶，肉味之有菜和」者，此即《公食大夫》「牛霍、羊苦、豕薇之等」是也。以其盛之鉶器，因號羹為鉶，故云肉味有菜和者。引《曲禮》者，證鉶羹有五味調和，不合絮調之義，故告旨。若大羹不調，以鹽菜無絮調之理也。</p>
<p class="strong" id="online_toc_209">祝命爾敦。佐食爾黍稷于席上。</p>
<p class="zhushi" id="online_toc_210">爾，近也。近之，便尸之食也。</p>
<p class="strong" id="online_toc_211">設大羹湇于醢北。</p>
<p class="zhushi" id="online_toc_212">大羹湇，煮肉汁也。不和，貴其質，設之所以敬尸也。不祭，不嚌，大羹不為神，非盛者也。《士虞禮》曰︰「大羹湇自門入。」今文湇皆為汁。</p>
<p class="jianshu" id="online_toc_213"><span class="yinwen">疏</span>○釋曰︰云「醢北」者，為薦左。案《公食大夫》、《昏禮》大羹湇皆在薦右，此在左者，神禮變於生人。《士虞禮》大夫羹湇，設于鉶南，在右。與生人同，有不忍異於生故也。云「不和，貴其質」者，案桓二年《左氏傳》云「大羹不和以鹽菜」，是貴其質也。云「不為神」者，陰厭時未設，尸來始設為尸，故《士虞記》云「無尸，則禮及薦饌皆如初。不挼祭，無大羹湇胾從獻。」有尸即有大羹湇從獻，縱有，亦不祭不嚌，是不為神為尸，非盛者也。引《士虞禮》曰「大羹湇自門入」者，證迎尸後，乃從獻來也。</p>
<p class="strong" id="online_toc_214">舉肺、脊以授尸。尸受，振祭，嚌之，左執之。</p>
<p class="zhushi" id="online_toc_215">肺，氣之主也。脊，正體之貴者。先食啗之，所以導食通氣。</p>
<p class="strong" id="online_toc_216">乃食，食舉。</p>
<p class="zhushi" id="online_toc_217">舉言食者，明凡解體皆連肉。</p>
<p class="jianshu" id="online_toc_218"><span class="yinwen">疏</span>「乃食食舉」。○注「舉言」至「連肉」。○釋曰︰「乃食」，謂食肺。云「食舉」，謂骨體正脊從俎，舉鄉日，因名體為舉。凡牲體，或七或二十一，皆據骨節而言。今言食不可空食，骨以體皆連肉也。</p>
<p class="strong" id="online_toc_219">主人羞肵俎于腊北。</p>
<p class="zhushi" id="online_toc_220">肵俎主於尸，主人親羞，敬也。神俎不親設者，貴得賓客以神事其先。</p>
<p class="jianshu" id="online_toc_221"><span class="yinwen">疏</span>○注釋曰︰云「肵俎主於尸」者，以其入後乃設之，故知主於尸。主人親進者，敬尸故也。前神俎使載者設之者，欲得尊賓，嘉客以事其先故也。</p>
<p class="strong" id="online_toc_222">尸三飯，告飽。祝侑，主人拜。</p>
<p class="zhushi" id="online_toc_223">三飯，告飽，禮一成也。侑，勸也。或曰又，勸之使又食。《少牢饋食禮》侑辭曰「皇尸未實，侑」。</p>
<p class="strong" id="online_toc_224">佐食舉幹，尸受，振祭，嚌之。佐食受，加于肵俎。舉獸幹、魚一，亦如之。</p>
<p class="zhushi" id="online_toc_225">幹，長脅也。獸，腊，其體數與牲同。</p>
<p class="jianshu" id="online_toc_226"><span class="yinwen">疏</span>○注釋曰︰云「長脅」，文出下記也。云「獸，腊，其體數與牲同」，知者，亦見下記云「腊如牲骨」是也。</p>
<p class="strong" id="online_toc_227">尸實舉于菹豆。</p>
<p class="zhushi" id="online_toc_228">為將食庶羞，舉謂肺脊。</p>
<p class="strong" id="online_toc_229">佐食羞庶羞四豆，設于左，南上，有醢。</p>
<p class="zhushi" id="online_toc_230">庶，眾也。眾羞以豕肉，所以為異味。四豆者，膮、炙、胾、醢。南上者，以膮炙為上，以有醢不得䋫也。</p>
<p class="jianshu" id="online_toc_231"><span class="yinwen">疏</span>○注釋曰︰案《公食大夫》云︰「旁四列，西北上。膷以東，臐，膮，牛炙，炙南醢以西，牛胾醢」注云︰「先設醢，䋫之次也。」此四豆有醢，則不得先設，非䋫之次故也。又復一醢，不得與胾炙相對。相對之法，炙在南，醢在北，胾在北，醢在南，如此，見得䋫。故《少牢》云︰「韭菹、醓醢、葵菹、蠃醢，韭菹在南，葵菹在北。」注云︰「葵菹在北䋫。」又云︰「羞胾，兩瓦豆，有醢，亦用瓦豆，設于薦豆之北。」注云︰「四豆亦䋫，羊胾在南，豕胾在北。」此皆有醢，亦得䋫者，以其四豆胾醢具相對，故鄭皆䋫也。</p>
<p class="strong" id="online_toc_232">尸又三飯，告飽。祝侑之如初。</p>
<p class="zhushi" id="online_toc_233">禮再成也。</p>
<p class="strong" id="online_toc_234">舉骼及獸、魚如初。尸又三飯，告飽。祝侑之如初。</p>
<p class="zhushi" id="online_toc_235">禮三成。獸魚如初者，獸骼，魚一也。</p>
<p class="strong" id="online_toc_236">舉肩及獸、魚如初。</p>
<p class="zhushi" id="online_toc_237">不復飯者，三三者，士之禮大成也。舉，先正脊，後肩，自上而卻下，䋫而前，終始之次也。</p>
<p class="jianshu" id="online_toc_238"><span class="yinwen">疏</span>注「不復」至「次也」。○釋曰︰云「舉，先正脊，後肩，自上而卻下，䋫而前，終始之次也」者，先舉正脊自上也，次舉脅即卻也，後舉骼即下䋫也，終舉肩即前也。前者，牲體之始；後者，牲體之終，故云終始之次也。</p>
<p class="strong" id="online_toc_239">佐食盛肵俎，俎釋三个。</p>
<p class="zhushi" id="online_toc_240">佐食取牲魚腊之餘，盛於肵俎，將以歸尸。俎釋三个，為改饌於西北隅遺之。所釋者，牲腊則正脊一骨，長脅一骨及臑也，魚則三頭而已。个猶枚也，今俗言物數有云若干个者，此讀然。</p>
<p class="jianshu" id="online_toc_241"><span class="yinwen">疏</span>注「佐食」至「讀然」。○釋曰︰云「俎釋三个，為改饌於西北隅遺之。所釋者，牲腊則正脊一骨，長脅一骨及臑也」，知者，案下記云︰「尸俎，右肩、臂、臑、肫、骼，正脊二骨，橫脊，長脅二骨，短脅。」今尸舉正脊一骨，長脅一骨，及骼脊脅各有一骨，在前腳三節，後腳二節，各舉其一訖，前腳舉肩訖，宜次盛臂，後腳舉骼訖，宜次盛肫。前後各一節及橫脊短脅以歸尸，前腳唯有臑在，並正脊、長脅各一骨為三也。</p>
<p class="strong" id="online_toc_242">舉肺、脊加于肵俎，反黍稷于其所。</p>
<p class="strong" id="online_toc_243">尸授佐食，佐食受而加之，反之也。肺脊初在俎豆。</p>
<p class="jianshu" id="online_toc_244"><span class="yinwen">疏</span>注「尸授」至「俎豆」。○釋曰︰經直云「肺脊加於肵俎」，鄭知尸不自加而授與佐食，佐食受而加之者，約《少牢》云︰「上佐食受尸牢肺、正脊加于肵。」鄭注云︰「受者，尸授之」是也。云「肺脊初在菹豆」者，上文云「尸實舉于菹豆」是也。</p>
<p class="strong" id="online_toc_245">主人洗角，升，酌，酳尸。</p>
<p class="zhushi" id="online_toc_246">酳猶衍也，是獻尸也。云酳者，尸既卒食，又欲頤衍養樂之。不用爵者，下大夫也。因父子之道質而用角，角加人事略者。今文酳皆為酌。</p>
<p class="jianshu" id="online_toc_247"><span class="yinwen">疏</span>○釋曰︰自此盡「入復位」，論主人獻尸及祝佐食之事。知是獻尸者，下有主婦洗爵獻尸，並賓長獻尸，故知此是主人酳尸也。云「不用爵者，下大夫也」者，此決《少牢》云︰「主人降，洗爵，酌酒，乃酳尸。」用爵不用角也。云「因父子之道質而用角，角加人事略」者，既辟大夫，不用爵，次當用觚，而用角者，因無臣助祭，父子相養之道，而用角者，父子是質角，加人事略，得用功少故也。</p>
<p class="strong" id="online_toc_248">尸拜受，主人拜送。尸祭酒，啐酒，賓長以肝從。</p>
<p class="zhushi" id="online_toc_249">肝，肝炙也。古文無長。</p>
<p class="jianshu" id="online_toc_250"><span class="yinwen">疏</span>「尸拜」至「肝從」。○注「肝肝」至「無長」。○釋曰︰此直言「肝從」，亦當如《少牢》︰「賓長羞牢肝，用俎，縮執俎，肝亦縮，進末，鹽在右。」此亦不言者，文不具也。</p>
<p class="strong" id="online_toc_251">尸左執角，右取肝擩于鹽，振祭，嚌之，加于菹豆，卒角。祝受尸角，曰︰「送爵，皇尸卒爵。」主人拜，尸答拜。</p>
<p class="zhushi" id="online_toc_252">曰送爵者，節主人拜。</p>
<p class="strong" id="online_toc_253">祝酌，授尸，尸以醋主人。</p>
<p class="zhushi" id="online_toc_254">醋，報也。祝酌不洗，尸不親酌，尊尸也。（尸親醋，相報之義。）古文醋作酢。</p>
<p class="jianshu" id="online_toc_255"><span class="yinwen">疏</span>注「醋報」至「作酢」。○釋曰︰云「祝酌不洗」者，尸當酢主人，宜親洗爵酌酒，不親洗酌，尸尊故也。授代酌，由祝代酌，故不洗也。</p>
<p class="strong" id="online_toc_256">主人拜受角，尸拜送。主人退，佐食授挼祭。</p>
<p class="zhushi" id="online_toc_257">退者，進受爵反位。尸將嘏主人，佐食授之，挼祭亦使祭尸食也。其授祭，亦取黍稷肺祭。今文挼作綏。</p>
<p class="jianshu" id="online_toc_258"><span class="yinwen">疏</span>○注釋曰︰云「挼祭亦使祭尸食也」者，前祝命尸挼祭，祭神食，今命主人祭，尸食亦如尸祭神食，故云「亦」也。云「其授祭亦取黍稷肺祭」者，亦如上佐食取黍稷肺祭授尸，尸祭之相似，故云「亦」也。</p>
<p class="strong" id="online_toc_259">主人坐，左執角，受祭，祭之，祭酒，啐酒，進，聽嘏。</p>
<p class="zhushi" id="online_toc_260">聽猶待也。受福曰嘏。嘏，長也，大也，待尸授之以長大之福也。</p>
<p class="strong" id="online_toc_261">佐食摶黍授祝，祝授尸。尸受以菹豆，執以親嘏主人。</p>
<p class="zhushi" id="online_toc_262">獨用黍者，食之主，其辭則《少牢饋食禮》有焉。</p>
<p class="jianshu" id="online_toc_263"><span class="yinwen">疏</span>「佐食」至「主人」。○注「獨用」至「有焉」。○釋曰︰案《少牢》云︰「祝與二佐食皆出，盥于洗，入，二佐食各取黍於一敦，上佐食兼受，摶之以授尸。尸執以命祝，卒命祝，祝受，以東北面于戶西，以嘏于主人。」但《少牢》不親嘏者，大夫尸尊，又大夫禮文，此親嘏者，士尸卑，禮質故也。云「其辭則《少牢饋食禮》有焉」者，案《少牢》云祝「以嘏于主人曰︰皇尸命工祝，承致多福無疆，于女孝孫，來女孝孫，使女受祿于天，宜稼于田，眉壽萬年，勿替引之」是也。云「獨用黍者，食之主」者，案上文云「爾黍于席上」，不云「爾稷」者，以稷雖五穀之長，不如黍之美，故云食之主。是以《喪大記》云︰「君沐粱，大夫沐稷，士沐粱。」《士喪禮》士沐稻，諸侯之士，鄭注云︰「差率而上，天子沐黍。」是黍為穀之貴也。</p>
<p class="strong" id="online_toc_264">主人左執角，再拜稽首受，復位，詩懷之，實于左袂，挂于季指，卒角，拜。尸答拜。</p>
<p class="zhushi" id="online_toc_265">詩猶承也。謂奉納之懷中。季，小也。實于左袂，挂袪以小指者，便卒角也，《少牢饋食禮》曰︰「興受黍，坐振祭，嚌之。」</p>
<p class="jianshu" id="online_toc_266"><span class="yinwen">疏</span>注「詩猶」至「作卦」。○釋曰︰云「挂袪以小指者，便卒角也」，但右手執角，左手挂袪，以小指不干左手。言便卒角者，飲酒之時，恐其遺落，故掛以小指，故云便卒角也。</p>
<p class="strong" id="online_toc_267">主人出，寫嗇于房，祝以籩受。</p>
<p class="zhushi" id="online_toc_268">變黍言嗇，因事託戒欲其重稼嗇。嗇者，農力之成功。</p>
<p class="jianshu" id="online_toc_269"><span class="yinwen">疏</span>「主人」至「籩受」。○注「變黍」至「成功」。○釋曰︰案《少牢》云︰「主人出，宰夫以籩受嗇黍，主人嘗之，納諸內。」此大夫尊，不自入房，直見大夫出，宰夫以籩受。此主人寫嗇于房，祝以籩受，以其士賤故也。云「變黍言嗇，因事託戒欲其重稼嗇」者，以黍者五穀之名，非農力成功之稱，故以黍為嗇，欲其重稼嗇。故《少牢》鄭注云︰「收斂曰嗇。」是用農力之言也。</p>
<p class="strong" id="online_toc_270">筵祝，南面。</p>
<p class="zhushi" id="online_toc_271">主人自房還時。</p>
<p class="strong" id="online_toc_272">主人酌，獻祝，祝拜受角。主人拜送。設菹醢、俎。</p>
<p class="zhushi" id="online_toc_273">行神惠也。先獻祝，以接神，尊之。菹醢皆主婦設之，佐食設俎。</p>
<p class="jianshu" id="online_toc_274"><span class="yinwen">疏</span>注「行神」至「設俎」。○釋曰︰此汝佐食，以佐食接尸，故後獻之，祝接神先獻之。云「菹醢皆主婦設之，佐食設俎」，知者，前獻尸時菹醢主婦設之，亞獻及致爵於主人籩豆，亦皆主婦設之，則此設菹醢亦主婦可知。又知佐食設俎，約《少牢》「主人獻祝，佐食設俎」，故此亦佐食設俎可知。</p>
<p class="strong" id="online_toc_275">祝左執角，祭豆，興，取肺，坐祭，嚌之，興，加于俎，坐祭酒，啐酒，以肝從。祝左執角，右取肝擩于鹽，振祭，嚌之，加于俎，卒角，拜。主人答拜，受角，酌，獻佐食。佐食北面拜受角，主人拜送。佐食坐祭，卒角，拜。主人答拜，受角，降，反于篚。升，入復位。</p>
<p class="jianshu" id="online_toc_276"><span class="yinwen">疏</span>「祝左」至「復位」。○釋曰︰云「主人答拜受角，酌獻佐食」者，案上獻祝有俎，此獻佐食不言俎者，上經云「執事之俎陳於階間，二列，北上」，鄭注云︰「執事，謂有司。」以佐食亦在有司內者，下記云「佐食俎，觳折，脊，脅」也。又下經賓長獻節，鄭注云︰「凡獻佐食皆無從。」元缺起字其薦俎，獻兄弟以齒設之。若《少牢》獻佐食俎，即設于兩階之間，西上。大夫將賓尸，故即設佐食俎，至於賓尸時，佐食無俎也。</p>
<p class="strong" id="online_toc_277">主婦洗爵于房，酌，亞獻尸。</p>
<p class="zhushi" id="online_toc_278">亞，次也。次猶貳。主婦貳獻不夾拜者，士妻儀簡耳。</p>
<p class="jianshu" id="online_toc_279"><span class="yinwen">疏</span>注「亞次」至「簡耳」。○釋曰︰自此盡「以爵入于房」，論主婦獻尸，祝及佐食之事。云「主婦貳獻不夾拜者，士妻儀簡耳」者，此決《少牢》主婦亞獻尸時夾拜，此士妻下之，故云儀簡耳。</p>
<p class="strong" id="online_toc_280">尸拜受。主婦北面拜送。</p>
<p class="zhushi" id="online_toc_281">北面拜者，辟內子也。大夫之妻拜於主人北，西面。</p>
<p class="jianshu" id="online_toc_282"><span class="yinwen">疏</span>注「北面」至「西面」。○釋曰︰案《少牢》云︰「主婦洗于房中，出酌，入戶，西面拜獻尸。」鄭注云︰「入戶西面拜，由便也。不北面者，辟人君夫人也。拜而後獻者，當夾拜也。」又云「尸拜受。主婦主人之北西面拜送爵」是也。若大夫妻貴，辟人君夫人，士妻賤，不嫌得與人君夫人同也。</p>
<p class="strong" id="online_toc_283">宗婦執兩籩，戶外坐。主婦受，設于敦南。</p>
<p class="zhushi" id="online_toc_284">兩籩棗栗，棗在西。</p>
<p class="jianshu" id="online_toc_285"><span class="yinwen">疏</span>注「兩籩」至「在西」。○釋曰︰知者，案下記云「籩巾以綌也，纁裏。棗烝栗擇」是也。知棗在西者，依《士虞禮》云主婦亞獻尸時，云「自反兩籩，棗栗設于會南，棗在西」，鄭云「尚棗，棗美」故知也。</p>
<p class="strong" id="online_toc_286">祝贊籩祭。尸受，祭之，祭酒，啐酒。</p>
<p class="zhushi" id="online_toc_287">籩祭，棗栗之祭。其祭之，亦於豆祭。</p>
<p class="jianshu" id="online_toc_288"><span class="yinwen">疏</span>○注釋曰︰知者，見上經尸挼祭時，云若平「取菹擩于醢，祭于豆間」，又「佐食取黍稷肺祭，授尸，尸祭之」，不言其處，明亦祭於豆間。今此祝贊籩祭之，亦不言其處，亦祭於豆間可知。又案《有司徹》云︰「尸取韭，菹擩于豆，祭于豆間。」又︰「尸取麷，宰夫贊者，取白黑以授尸，尸受，兼祭于豆祭。」是籩豆同祭於豆間也。</p>
<p class="strong" id="online_toc_289">兄弟長以燔從。尸受，振祭，嚌之，反之。</p>
<p class="zhushi" id="online_toc_290">燔，炙肉也。</p>
<p class="jianshu" id="online_toc_291"><span class="yinwen">疏</span>注「燔炙肉也」。○釋曰︰云「反之」者，謂反燔于長兄弟。</p>
<p class="strong" id="online_toc_292">羞燔者受，加于肵，出。</p>
<p class="zhushi" id="online_toc_293">出者，俟後事也。</p>
<p class="jianshu" id="online_toc_294"><span class="yinwen">疏</span>注「出者俟后事也」。○釋曰︰云「俟後事」者，謂俟主婦獻祝之時，更當羞燔于祝。知者，約上文主人獻尸，云「賓長以肝從」，至獻祝時但云「以肝從」，不言其人，明亦賓長可知。此下文主婦獻祝籩燔從如初儀，明獻祝時亦長兄弟羞燔可知，故鄭注云俟後事也。</p>
<p class="strong" id="online_toc_295">尸卒爵，祝受爵，命送如初。</p>
<p class="zhushi" id="online_toc_296">送者，送卒爵。</p>
<p class="strong" id="online_toc_297">酢，如主人儀。</p>
<p class="zhushi" id="online_toc_298">尸酢主婦，如主人儀者，自祝酌至尸拜送，如酢主人也。不易爵，辟內子。</p>
<p class="jianshu" id="online_toc_299"><span class="yinwen">疏</span>注「尸酢」至「內子」。○釋曰︰云「尸酢主婦，如主人儀者，自祝酌至尸拜送，如酢主人也」者，言此上則如之，其異者，不並取也。謂主人受佐食挼自祭之，此佐食錯挼于地，主婦撫之而已是也。云「不易爵，辟內子」者，以經云「酢如主人儀」，上尸酢主人時不易爵，故此主婦受酢亦不易爵可知。男女不相襲爵，所以今襲爵者，辟內子。是以《少牢》云︰「祝受尸爵，尸答拜，易爵洗酌授尸，主婦拜受爵，尸答拜。」是其易爵也。</p>
<p class="strong" id="online_toc_300">主婦適房，南面。佐食挼祭。主婦左執爵，右撫祭，祭酒，啐酒，入，卒爵，如主人儀。</p>
<p class="zhushi" id="online_toc_301">撫挼祭，示親祭，佐食不授而祭於地，亦儀簡也。入室卒爵，於尊者前成禮，明受惠也。</p>
<p class="jianshu" id="online_toc_302"><span class="yinwen">疏</span>○注釋曰︰云「佐食不授而祭於地，亦儀簡也」者，《少牢》大夫妻云「上佐食挼祭，主婦西面，於主人之北受祭，祭之」，此佐食祭於地，主婦撫之而已，故云亦儀簡。云「亦」者，亦前不夾拜也。</p>
<p class="strong" id="online_toc_303">獻祝，籩、燔從，如初儀。及佐食，如初。卒，以爵入于房。</p>
<p class="zhushi" id="online_toc_304">及佐食如初，如其獻佐食，則拜主人之北，西面也。</p>
<p class="jianshu" id="online_toc_305"><span class="yinwen">疏</span>注「及佐」至「面也」。○釋曰︰此無正文，以佐食北面拜受，主婦不宜與佐食同面拜送。又言「如初」，明與主人同西面拜，故鄭云「拜主元缺止此人之北，西面」，與內子同。</p>
<p class="strong" id="online_toc_306">賓三獻如初，燔從如初，爵止。</p>
<p class="zhushi" id="online_toc_307">初，亞獻也。尸止爵者，三獻禮成，欲神惠之均於室中，是以奠而待之。</p>
<p class="jianshu" id="online_toc_308"><span class="yinwen">疏</span>「賓三」至「爵止」。○注「初亞」至「待之」。○釋曰︰自此盡「卒復位」，論賓長獻尸，及佐食並主人主婦致爵之事。此一科之內，乃有十一爵︰賓獻尸，一也；主婦致爵于主人，二也；主人酢主婦，三也；主人致爵于主婦，四也；主婦酢主人，五也；尸舉奠爵酢賓長，六也；賓長獻祝，七也；又獻佐食，八也；賓又致爵于主人，九也；又致爵于主婦，十也；賓獻主人酢，十一也。云「初，亞獻也」者，知不初獻者，以主婦亞獻承初獻後，賓長又承亞獻後，故知如亞獻，不得如初獻也。又面位及燔從皆如亞獻也。云「三獻禮成，欲神惠之均於室中，是以奠而待之」者，謂尸得三獻而禮成，言其實飲三爵，祝與佐食亦得三獻，主人、主婦各得一酢而已。未得獻，是神惠未均。奠而待之者，待主人、主婦致爵乃均也。案下文「眾賓長為加爵如初，爵止」，鄭注云︰「尸止爵者，欲神惠之均于在庭。」止得一獻，亦言均，則不以爵數為均，直據得一獻則為均也。</p>
<p class="strong" id="online_toc_309">席于戶內。</p>
<p class="zhushi" id="online_toc_310">為主人鋪之，西面，席自房來。</p>
<p class="strong" id="online_toc_311">主婦洗爵，酌，致爵于主人。主人拜受爵，主婦拜送爵。</p>
<p class="zhushi" id="online_toc_312">主婦拜，拜於北面也。今文曰主婦洗酌爵。</p>
<p class="jianshu" id="online_toc_313"><span class="yinwen">疏</span>注「主婦」至「酌爵」。○釋曰︰云「主婦拜，拜於北面也」者，約有司儐尸於堂，主婦致爵于主人，主人致爵于主婦，北面于阼階上答拜是也。</p>
<p class="strong" id="online_toc_314">宗婦贊豆如初。主婦受，設兩豆、兩籩。</p>
<p class="zhushi" id="online_toc_315">初，贊亞獻也。主婦薦兩豆籩，東面也。</p>
<p class="jianshu" id="online_toc_316"><span class="yinwen">疏</span>注「初贊」至「面也」。○釋曰︰上主婦亞獻時，但云「宗婦執兩籩」，又云「祝贊籩祭」，無豆。此云「贊豆如初」，明贊豆之時，與贊籩同，故得言如初。知「東面」者，以主人西面，故知也。</p>
<p class="strong" id="online_toc_317">俎入設。</p>
<p class="zhushi" id="online_toc_318">佐食設之。</p>
<p class="jianshu" id="online_toc_319"><span class="yinwen">疏</span>「俎入設」。○注「佐食設之」。○釋曰︰知「佐食設之」者，見《有司》下大夫不儐尸者，主婦致爵於主人時，佐食設俎。彼室內行事，與士禮略同，故鄭約之，知佐食設之也。</p>
<p class="strong" id="online_toc_320">主人左執爵，祭薦，宗人贊祭。奠爵，興，取肺，坐絕祭，嚌之，興，加于俎，坐挩手，祭酒，啐酒。</p>
<p class="zhushi" id="online_toc_321">絕肺祭之者，以離肺長也。《少儀》曰︰「牛羊之肺，離而不提心。」豕亦然。挩，拭也。挩手者，為絕肺染污也。刌肺不挩手。古文挩皆作說。</p>
<p class="jianshu" id="online_toc_322"><span class="yinwen">疏</span>注「絕肺」至「作說」。○釋曰︰引《少儀》者，彼注云︰「提猶絕也，不絕中央少許者。」引之證離肺長而不絕，故須絕之。云「刌肺不挩手」者，以已斷絕取祭之，不須以手絕之，故不挩手也。</p>
<p class="strong" id="online_toc_323">肝從。左執爵，取肝擩于鹽，坐振祭，嚌之。宗人受，加于俎。燔亦如之。興，席末坐，卒爵，拜。</p>
<p class="zhushi" id="online_toc_324">於席末坐卒爵，敬也。一酌而備，再從而次之，亦均。</p>
<p class="jianshu" id="online_toc_325"><span class="yinwen">疏</span>注「於席」至「示均」。○釋曰︰此決上主人獻尸，賓長以肝從主婦獻尸，兄弟以燔從。今一酌而肝燔從，則與尸等，故云「亦均」。亦者，亦上酒均於堂內。</p>
<p class="strong" id="online_toc_326">主婦答拜，受爵，酌，醋，左執爵拜，主人答拜。坐祭，立飲，卒爵，拜，主人答拜。主婦出，反于房。</p>
<p class="strong" id="online_toc_327">主人降，洗，酌，致爵于主婦。席于房中，南面。主婦拜受爵，主人西面答拜。宗婦薦豆、俎，從獻皆如主人。主人更爵，酌，醋，卒爵，降，實爵于篚，入，復位。</p>
<p class="zhushi" id="online_toc_328">主人更爵自酢，男子不承婦人爵也。《祭統》曰︰「夫婦相授受，不相襲處。酢不易爵，明夫婦之別。」古文更為受。</p>
<p class="jianshu" id="online_toc_329"><span class="yinwen">疏</span>注「主人」至「為受」。○釋曰︰云「主人更爵自酢，男子不承婦人爵也」者，案上主婦獻尸，尸酢，主婦不易爵，鄭注云「辟內子」。致爵于主人，則易爵也。若然，案下記設洗，「篚在洗西，實二爵」，鄭注云︰「二爵者，為賓獻爵止，主婦當致也。」此賓長所獻爵，尸奠之，未舉其篚，唯有一爵，得云易者，上主婦亞獻洗爵，洗爵于房中，則房中有爵。又主婦獻祝及佐食訖，以爵入于房後，主婦致爵于主人，還是房內爵。後主人致爵于主婦者，是下篚之爵。主婦飲訖，實于房中之篚，主人更取房內之爵以酌酢，酢訖，奠于下篚。云主人更爵者，謂酌酢爵與房內爵相更，鄭注下記云︰「主婦當致者，謂主人致爵於主婦」，則用下篚內爵也。</p>
<p class="strong" id="online_toc_330">三獻作止爵。</p>
<p class="zhushi" id="online_toc_331">賓也，謂三獻者，以事命之。作，起也。舊說云︰賓入戶，北面，曰皇尸請舉爵。</p>
<p class="strong" id="online_toc_332">尸卒爵，酢。酌獻洗及佐食。洗爵，酌，致于主人、主婦，燔從皆如初。更爵，酢于主人，卒，復位。</p>
<p class="zhushi" id="online_toc_333">洗乃致爵，為異事新之。燔從皆如初者，如亞獻及主人、主婦致爵也。凡獻佐食皆無從，其薦俎，獻兄弟以齒設之。賓更爵自酢，亦不承婦人爵。（今文曰洗致，古文更為受。）</p>
<p class="jianshu" id="online_toc_334"><span class="yinwen">疏</span>注「洗乃」至「為受」。○釋曰︰此決上文賓獻尸、獻祝及佐食，皆不洗，今致于主人洗，故決之也。案下編不儐尸洗爵，致于主人，注云︰「以承佐食，賤新之。」此云「為異事新之」，注不同者，但為異事，異事則是承賤，承賤後則事異，言雖不同，理則一也。云「燔從皆如初者，如亞獻及主人主婦致爵」者，謂如上主婦亞獻尸，及祝皆燔從，此言皆燔從如初，故云如亞獻及主人主婦致爵。雖云如初，則無肝從，故經釋云「燔從皆如初」。云「凡獻佐食皆無從」者，謂主人、主婦及賓長獻佐食皆無從，故云「凡」。鄭言此者，以經獻祝及佐食洗爵，致于主人、主婦，燔從皆如初，在獻佐食下，嫌獻佐食亦然有燔從，故鄭辨之。若然，佐食得獻，與祝得獻，同亦得如初，但無從為異。云「其薦俎獻，兄弟以齒設之」者，以上佐食得獻時，不見有設薦俎之文，下記云︰「佐食於旅也，齒於兄弟。」故佐食薦俎，亦與兄弟同時設之也。</p>
<p class="strong" id="online_toc_335">主人降阼階，西面拜賓如初，洗。</p>
<p class="zhushi" id="online_toc_336">拜賓而洗爵，為將獻之。如初，如視濯時，主人再拜，賓答拜，三拜眾賓，眾賓答再拜者。</p>
<p class="jianshu" id="online_toc_337"><span class="yinwen">疏</span>「主人」至「初洗」。○注「拜賓」至「拜者」。○釋曰︰自此盡「實爵于篚」，論獻賓及眾賓之事也。</p>
<p class="strong" id="online_toc_338">賓辭洗。卒洗，揖讓升，酌，西階上獻賓。賓北面拜受爵。主人在右，答拜。就賓拜者，此禮不主於尊也。賓卑則不專階，主人在右，統於其位。今文無洗。</p>
<p class="jianshu" id="online_toc_339"><span class="yinwen">疏</span>「賓辭」至「答拜」。○注「就賓」至「其位」。○釋曰︰云「就賓拜者，此禮不主於尊也」者，案《鄉飲酒》、《鄉射》賓主獻酢，各於其階，至酬乃同階。此因祭如初，賓非為尊之，所尊者，謂尸也。又賓是士家有司，卑，不得專階，故就之使不得專階也，對《鄉飲酒》、《鄉射》得專階也。云「主人在右，統於其位」者，以其賓得在西階上，北面，以東為右，主人位在阼階，故云統於其位。鄭言此者，主人就西階，異於飲酒，主人在右，則與飲酒禮同，以言主人常居右也。</p>
<p class="strong" id="online_toc_340">薦脯醢，設折俎。</p>
<p class="zhushi" id="online_toc_341">凡節解者皆曰折俎，不言其體。略云折俎，非貴體也。上賓骼，眾賓儀，公有司設之。</p>
<p class="jianshu" id="online_toc_342"><span class="yinwen">疏</span>「薦脯醢設折俎」。○注「凡節」至「設之」。○釋曰︰案下記云「賓骼」，鄭云「骼，左骼也。賓俎全體，尊賓」也。折骨而曰折俎，明凡節解牲體皆曰折，升于俎，故名折俎。與臑折同名，其折義則異彼折骨。云「不言其體，略云折俎，非貴體也」者，案下記云「賓骼」，骼是牲體。此經云折俎者，亦用骼，非貴體，故略云折俎。若然，經尸俎祝佐食及主人、主婦俎體，皆不言之，而鄭注獨云賓俎，不言體者，尸祝等經不言牲體，亦不言折，以其體貴故也。此賓俎不言牲體而言折，明非貴體也。云「上賓骼，眾賓儀」者，案下記唯云「賓骼」，其眾賓已下皆殽脀，不言儀者，鄭見《有司徹》主人獻賓儀，司士設俎羊骼一；又云眾賓長拜受爵，其脀體儀也。注云「儀者，尊體盡，儀度餘骨，可用而用之。尊者用尊體，卑者用卑體而已」是也。云「公有司設之」者，此即《有司徹》云「司士設俎，羊骼一，眾賓脀體儀」是也。此下文云公有司在門西，則此設俎者也。</p>
<p class="strong" id="online_toc_343">賓左執爵，祭豆，奠爵，興，取肺，坐絕祭，嚌之，興，加于俎，坐挩手，祭酒，卒爵，拜。主人答拜，受爵，酌，酢，奠爵，拜。賓答拜。</p>
<p class="zhushi" id="online_toc_344">主人酌自酢者，賓不敢敵主人，主人達其意。</p>
<p class="jianshu" id="online_toc_345"><span class="yinwen">疏</span>注「主人」至「其意」。○釋曰︰云「賓不敢敵主人，主人達其意」者，以其賓是士之有司之中，以卑不敢與主人為敵，酢之，是以主人酌以自酢，達賓意故也。若《鄉飲酒》、《鄉射》賓皆親酢主人，以其賓尊，行敵禮故也。</p>
<p class="strong" id="online_toc_346">主人坐祭，卒爵，拜。賓答拜，揖，執祭以降，西面奠于其位，位如初，薦俎從設。</p>
<p class="zhushi" id="online_toc_347">位如初，復其位東面。《少牢饋食禮》︰「宰夫執薦以從，設于祭東。司士執俎以從，設于薦東。」是則皆公有司為之與？</p>
<p class="jianshu" id="online_toc_348"><span class="yinwen">疏</span>注「位如」至「之與」。○釋曰︰以賓位在西階下東面，今受獻於西階上，經云「執祭以降，西面奠于其位」，又言「位如初」，明復西階下東面位可知也。</p>
<p class="strong" id="online_toc_349">眾賓升，拜受爵，坐祭，立飲。薦俎設于其位，辯。主人備答拜焉，降，實爵于篚。</p>
<p class="zhushi" id="online_toc_350">眾賓立飲，賤不備禮。《鄉飲酒》記曰︰「立卒爵者不拜既爵。」備，盡，盡人之答拜。</p>
<p class="strong" id="online_toc_351">尊兩壺于阼階東，加勺，南枋，西方亦如之。</p>
<p class="zhushi" id="online_toc_352">為酬賓及兄弟，行神惠，不酌上尊，卑異之，就其位尊之。兩壺皆酒，優之，先尊東方，示惠由近。《禮運》曰︰「澄酒在下。」</p>
<p class="jianshu" id="online_toc_353"><span class="yinwen">疏</span>「尊兩」至「如之」。○注「為酬」至「在下」。○釋曰︰自此盡「揖復位」，論堂下設尊酬賓之事。云「行神惠，不酌上尊，卑異之」者，決上文獻賓及兄弟皆酌上尊者，獻是嚴正，故得與神靈共尊。至此旅酬禮褻，故不敢酌上尊。案《司尊彝職》四時之祭，云「皆有罍，諸臣之所酢」，《少牢》上下大夫堂下皆無尊者，士卑，得與人君同，大夫尊，辟人君故也。云「兩壺皆酒，優之」者，設尊之法，皆有玄酒，今兩壺皆酒，無玄酒，優之也。案《玉藻》云「唯饗野人皆酒」，鄭云︰「飲賤者不備禮。」與此注無玄酒為優之異者，此士之祭禮，欲得尊賓嘉客，以事其先非賤者，故以皆酒為優之。彼饗野人，野人是賤者，故以不備禮解之也。云「先尊東方，示惠由近」者，東方主人位，西方賓位，今先設東方，乃設西方者，見酒由主人來，故云示惠由近為始也。引《禮運》者，彼注澄為沈，齊酒是三酒，酒所以飲諸臣，證此壺尊亦飲在下者也。</p>
<p class="strong" id="online_toc_354">主人洗觶，酌于西方之尊，西階前北面酬賓，賓在左。</p>
<p class="zhushi" id="online_toc_355">先酌西方者，尊賓之義。</p>
<p class="strong" id="online_toc_356">主人奠觶拜，賓答拜。主人坐祭，卒觶，拜，賓答拜。主人洗觶，賓辭，主人對。卒洗，酌，西面。賓北面拜。</p>
<p class="zhushi" id="online_toc_357">西面者，鄉賓位，立於西階之前，賓所答拜之東北。</p>
<p class="jianshu" id="online_toc_358"><span class="yinwen">疏</span>注「西面」至「東北」。○釋曰︰以經云「主人對卒洗酌西面賓北面拜」，主人西面授賓，北面答拜，明主人之得南過於賓，故鄭以義言之，云「立於西階之前，賓所答拜之東北」也。</p>
<p class="strong" id="online_toc_359">主人奠觶于薦北。</p>
<p class="zhushi" id="online_toc_360">奠酬於薦左，非為其不舉。行神惠，不可同於飲酒。</p>
<p class="jianshu" id="online_toc_361"><span class="yinwen">疏</span>注「奠酬」至「飲酒」。○釋曰︰以其神惠，右不舉；生人飲酒，左不舉。今行神惠，不可同於飲酒，故奠於左，與生人相變。故《有司徹》云「二人舉觶酬尸侑，侑奠觶于右」，鄭注云「奠于右者，不舉也。神惠右不舉，變於飲酒」是也。此酬奠於薦左，下文賓舉為旅酬，以其神惠故也。言「不可同飲酒」者，謂不可同於《鄉飲酒》，故《鄉飲酒》記云「將舉者於右，奠者於左」，其義與此別。此下文奠觶於薦南，明將舉，以初在北飲酒，將舉奠於薦南，便其復舉。</p>
<p class="strong" id="online_toc_362">賓坐取觶，還，東面，拜，主人答拜。賓奠觶于薦南，揖，復位。</p>
<p class="zhushi" id="online_toc_363">還東面，就其位薦西，奠觶薦南，明將舉。</p>
<p class="jianshu" id="online_toc_364"><span class="yinwen">疏</span>「賓坐」至「復位」。○注「還東」至「將舉」。○釋曰︰云「揖復位」者，則初奠時少南於位可知。云「還東面」者，則初賓坐取觶，薦東西面可知。故鄭注云還東面，「就其位薦西」也。</p>
<p class="strong" id="online_toc_365">主人洗爵，獻長兄弟于阼階上，如賓儀。</p>
<p class="zhushi" id="online_toc_366">酬賓乃獻長兄弟者獻之禮成於酬，先成賓禮，此主人之義。亦有薦脀設于位，私人為之與？</p>
<p class="jianshu" id="online_toc_367"><span class="yinwen">疏</span>「主人」至「賓儀」。○注「酬賓」至「之與」。○釋曰︰自此盡「如眾賓儀」，論主人獻長兄弟及眾兄弟之事。云「酬賓乃獻長兄弟者獻之禮成於酬」者，以其獻賓之禮，以酬副之乃禮成，故《冠禮》云「乃禮賓以一獻之禮」，鄭注云︰「獻酢酬賓，主人各兩爵而禮成。」又《鄉飲酒》獻及酬賓訖，乃獻介。又此文獻賓即酬賓，乃獻兄弟，故鄭注「獻之禮成於酬」也。云「亦有薦脀設于位」者，以經云「獻長兄弟于阼階上，如賓儀」，則長兄弟初受獻于阼階上時，亦薦脯醢，設折俎於阼階上。祭訖，乃執以降設于下位，皆當如賓儀。鄭下注云「設薦俎於其位」者，據執祭以降及其位而言也。言「亦」者，亦賓。鄭必知有薦俎者，見於下記云「長兄弟及宗人折」是也。云「私人為之與」者，私人者，即私臣，下記云「私臣門東，北面西上」是也。以賓薦，公有司設之，則兄弟薦俎私人可知，以無正文，故言「與」以疑之也。</p>
<p class="strong" id="online_toc_368">洗，獻眾兄弟，如眾賓儀。</p>
<p class="zhushi" id="online_toc_369">獻卑而必為之洗者，顯神惠。此言如眾賓儀，則如獻眾賓洗明矣。</p>
<p class="jianshu" id="online_toc_370"><span class="yinwen">疏</span>注「獻卑」至「明矣」。○釋曰︰云「此言如眾賓儀，則如獻眾賓洗明矣」者，以其上獻眾賓時雖不言洗，此云「洗獻眾兄弟如眾賓儀」，明獻眾賓洗可知。不言之者，舉下以明上，省文之義故也。</p>
<p class="strong" id="online_toc_371">洗，獻內兄弟于房中，如獻眾兄弟之儀。</p>
<p class="zhushi" id="online_toc_372">內兄弟，內賓宗婦也。如眾兄弟，如其拜受，坐祭立飲，設薦俎於其位而立。內賓，其位在房中之尊北。不殊其長，略婦人也。《有司徹》曰︰「主人洗，獻內賓於房中，南面拜受爵。」</p>
<p class="jianshu" id="online_toc_373"><span class="yinwen">疏</span>「洗獻」至「之儀」。○注「內兄」至「受爵」。○釋曰︰自此盡「入復位」，論主人獻姑姊妹及宗婦之事。云「內賓宗婦也」者，此總云「內兄弟」，下記云「內賓宗婦」，案彼注云︰「內賓，姑姊妹。宗婦，族人之婦。」若然，兄弟者服名，故號婦人為兄弟也。云「其位在房中之尊北」者，案下記云「尊兩壺于房中西墉下，南上。內賓立于其北，東面，南上。宗婦北堂，東面，北上」是也。云「不殊其長，略婦人」者，決上文獻賓於西階上，獻兄弟於阼階上，皆殊其長，此不殊，故云略之。引《有司徹》者，欲見此內賓受獻時，亦南面拜受爵，故下注云︰「內賓之長亦南面答拜」，言「亦」者，亦前受獻時。前雖無文，約《有司徹》，內賓之長亦南面答拜。</p>
<p class="strong" id="online_toc_374">主人西面答拜，更爵酢，卒爵，降。實爵于篚，入復位。</p>
<p class="zhushi" id="online_toc_375">爵辨乃自酢，以初不殊其長也。內賓之長亦南面答拜。</p>
<p class="jianshu" id="online_toc_376"><span class="yinwen">疏</span>注「爵辨」至「答拜」。○釋曰︰云「爵辨乃自酢，以初不殊其長也」者，對上賓與長兄弟不得獻眾賓、眾兄弟偏，主人先自酢也。云「內賓之長亦南面答拜」者，獻時不殊其長，酢時猶如賓及兄弟殊其長，與男子同。男子、婦人、眾賓以下，皆無酢也。</p>
<p class="strong" id="online_toc_377">長兄弟洗觚為加爵，如初儀，不及佐食。洗致如初，無從。</p>
<p class="zhushi" id="online_toc_378">大夫士三獻而禮成，多之為加也。不及佐食，無從，殺也。致，致於主人、主婦。</p>
<p class="jianshu" id="online_toc_379"><span class="yinwen">疏</span>「長兄」至「無從」。○注「大夫」至「主婦」。○釋曰︰此一經論士三獻之外，為加獻尸之事。云「如初儀」者，如賓長三獻之儀。但賓長獻十一爵，此兄弟之長，加獻則降，唯有六爵。以其闕主人、主婦致爵，並酢四爵，及獻佐食五。唯有六在者，洗觚為加獻，一也；尸酢長兄弟，二也；獻祝，三也；致爵於主人，四也；致爵於主婦，五也；受主人酢，六也。云「大夫士三獻而禮成」者，天子大祫十有二獻，四時與禘唯有九獻，上公亦九獻，侯伯七獻，子男五獻，卿大夫士略，同三獻而祭禮成也，是以多之者為加。若主人飲酒禮，卿大夫三獻，士唯一獻而已。祭禮士與大夫同者，攝盛，葬奠亦與元缺一字大夫同，《少牢》五鼎，又乘車建旃，亦與卿大夫同也。</p>
<p class="strong" id="online_toc_380">眾賓長為加爵，如初，爵止。</p>
<p class="zhushi" id="online_toc_381">尸爵止者，欲神惠之均於在庭。</p>
<p class="jianshu" id="online_toc_382"><span class="yinwen">疏</span>「眾賓」至「爵止」。○注「尸爵」至「在庭」。○釋曰︰庭賓及兄弟雖得一獻，未得旅酬，其已得三獻。又別受加爵，故停之，使庭行旅酬，是以云「尸爵止者，欲神惠之均於在庭」也。</p>
<p class="strong" id="online_toc_383">嗣舉奠，盥，入，北面再拜稽首。</p>
<p class="zhushi" id="online_toc_384">嗣，主人將為後者。舉猶飲也。使嗣子飲奠者，將傳重累之者。大夫之嗣子不舉奠，辟諸侯。</p>
<p class="jianshu" id="online_toc_385"><span class="yinwen">疏</span>「嗣舉」至「稽首」。○注「嗣主」至「諸侯」。○釋曰︰自此盡「出復位」，論嗣子飲奠酌獻之事。云「嗣，主人將為後」者，不言適而言將為後者，欲見無適長，立庶子及同宗為後皆是，故汎言將為後也。云「舉猶飲也」者，非謂訓舉為飲，直是嗣子舉而飲之耳。云「將傳重累之」者，謂將使為嗣牽累崇敬，承重祭祀之事，是以使飲之而獻也。云「大夫之嗣子不舉奠，辟諸侯」者，案《文王世子》云︰「其登餕、獻、受爵，則以上嗣。」注云︰「上嗣，君之適長子。以《特牲饋食禮》言之，受爵謂上嗣舉奠也，獻謂舉奠洗爵酌入也，餕謂宗人遣舉奠盥祝命之餕也。大夫之嗣無此禮，辟君也。」今案《少牢》無嗣子舉奠之事，故此注云辟諸侯。士卑不嫌，得與人君同，故有嗣子舉奠之事也。奠者，即上文「祝酌奠，奠於鉶南」是也。《郊特牲》云︰「舉斝角，詔妥尸。」鄭注云︰「始入舉奠斝。若奠角，將祭之，祝則詔主人，拜安之，使之坐，尸即至尊之坐，或時不自安，則以拜安之。天子奠斝，諸侯奠角。」彼鄭注，意亦引此《特牲》祝酌奠于鉶南也。</p>
<p class="strong" id="online_toc_386">尸執奠，進受，復位，祭酒，啐酒。尸舉肝。舉奠左執觶，再拜稽首，進受肝，復位，坐食肝，卒觶，拜。尸備答拜焉。</p>
<p class="zhushi" id="online_toc_387">食肝，受尊者賜，不敢餘也。備猶盡也。每拜答之，以尊者與卑者為禮，略具文耳。古文備為復。</p>
<p class="jianshu" id="online_toc_388"><span class="yinwen">疏</span>「尸執」至「拜焉」。○注「食肝」至「為復」。○釋曰︰直言受肝，明有鹽，是以下記云「嗣舉奠，佐食設豆鹽」是也。云「食肝，受尊者賜，不敢餘也」者，食之當盡，以其食若不盡，直云嚌之而已。此經云「食肝」，明不敢餘也。</p>
<p class="strong" id="online_toc_389">舉奠洗酌入，尸拜受，舉奠答拜。尸祭酒，啐酒，奠之。舉奠出，復位。</p>
<p class="zhushi" id="online_toc_390">啐之者，答其欲酢己也。奠之者，復神之奠觶。嗣齒於子姓，凡非主人，升降自西階。</p>
<p class="jianshu" id="online_toc_391"><span class="yinwen">疏</span>「舉奠」至「復位」。○注「啐之」至「西階」。○釋曰︰云「啐之者，答其欲酢己也」者，《鄉飲酒》、《鄉射》主人獻賓，賓皆啐酒洗爵，即酢主人。此嗣子獻賓，賓啐之，亦欲酢己，故啐之，其實無酢也。云「嗣齒於子姓」者，姓之言生，子之所生謂孫行者，今嗣亦孫之流，故齒之也。云「凡非主人，升降自西階」者，案《曲禮》云為人子者，「升降不由阼階」，是以雖嗣子，亦宜升降自西階。適子孫不升降階，故於此總言「凡」也。</p>
<p class="strong" id="online_toc_392">兄弟弟子洗酌于東方之尊，阼階前北面舉觶于長兄弟，如主人酬賓儀。</p>
<p class="zhushi" id="online_toc_393">弟子，後生也。</p>
<p class="jianshu" id="online_toc_394"><span class="yinwen">疏</span>「兄弟」至「賓儀」。○注「弟子后生」。○釋曰︰自此盡「乃羞」，論弟子舉觶將行旅酬之事。云「如主人酬賓儀」者，謂如上文主人酬賓就其階，同北面並拜，乃飲，卒爵拜，洗酌，乃西面，賓北面拜位，故言「如」。此亦然，弟子洗觶，酌於東方之尊，阼階前東面獻長兄弟，長兄弟北面拜受，弟子奠于薦南，長兄弟坐取觶，還，西面拜，弟子北面答拜，長兄弟奠于薦北，揖復位。若《有司徹》云︰「兄弟之後生者，舉觶於其長」，長在左，弟子自飲訖，「升酌降，長拜受於其位，舉爵者東面答拜」，鄭注云︰「拜受答拜不北面者，儐尸禮殺。」此不儐尸，則拜送皆北面可知也。弟子後生者，此即《有司徹》云「兄弟之後生者」是也。</p>
<p class="strong" id="online_toc_395">宗人告祭脀。</p>
<p class="zhushi" id="online_toc_396">脀，俎也。所告者，眾賓、眾兄弟、內賓也。獻時設薦俎于其位，至此禮又殺，告之祭，使成禮也。其祭皆離肺，不言祭豆可知。</p>
<p class="jianshu" id="online_toc_397"><span class="yinwen">疏</span>○注釋曰︰云「告祭脀」者，謂告眾賓之等。知無長賓者，以其初得獻時，即祭肺於階上，此獻時，乃設薦俎于其位，故此無長賓也。上又下長兄弟如賓儀，則亦獻時祭可知，故云宗人所告，「告眾賓、眾兄弟、內賓也」。云「獻時設薦俎於其位」者，得獻時乃薦于堂下及房內之位。云「至此禮又殺，告之祭，使成禮也」者，案上文加爵、致爵不及佐食，無從，殺也。此告之祭使成禮，是再殺，故云又殺也。云「其祭皆離肺」者，已於記文解之也。云「不言祭豆可知」者，以眾賓言薦俎從設，言薦即豆也，故云不言祭豆可知。</p>
<p class="strong" id="online_toc_398">乃羞。</p>
<p class="zhushi" id="online_toc_399">羞，庶羞也。下尸，胾醢豆而已。此所羞者，自祝主人至於內賓，無內羞。</p>
<p class="jianshu" id="online_toc_400"><span class="yinwen">疏</span>「乃羞」。○注「羞庶」至「內羞」。○釋曰︰知羞非薦羞者，上文受獻時皆設薦俎於其位，故知此羞乃是庶羞，非薦也。云「下尸，胾醢豆而已」者，上為尸「佐食羞庶羞四豆，設於左」，鄭注︰「四豆，膮、炙、胾、醢。」此祝以下薦羞降于尸，當去膮、炙，故云胾醢豆而已。云「此所羞者，自祝主人至於內賓」者，言自祝下及內賓，及眾賓兄弟皆在可知。又下記云公有司「獻次眾賓」，私臣「獻次兄弟」，則內賓亦及之，是以《少牢》下編云︰「乃羞庶羞于賓、兄弟、內賓及私人。」不儐尸，亦云乃羞于賓、兄弟、內賓及私人辯是也。若然，《少牢》與《有司徹》儐尸與不儐尸，庶羞與房中羞，皆與尸佐食及祝，主人、主婦皆同時羞之者，彼上下大夫禮尊，故得與尸同時羞，此士禮卑，故不得與尸同也。云「內羞」者，以其尸尊，尚無內羞，況祝卑，故無內羞也。</p>
<p class="strong" id="online_toc_401">賓坐取觶，阼階前北面酬長兄弟，長兄弟在右。</p>
<p class="zhushi" id="online_toc_402">薦南奠觶。</p>
<p class="jianshu" id="online_toc_403"><span class="yinwen">疏</span>「賓坐」至「在右」。○注「薦南奠觶」。○釋曰︰自此盡「實觶于篚」，論行旅酬之間作止爵之事。但此《特牲》之禮，堂下行旅酬無算爵，並在室中者，不與旅酬之事。上大夫儐尸與旅酬，不與無算爵之事，故別使二人舉觶，於尸侑，尸侑得舉為旅酬，遍及堂下，尸與旅酬者，以其儐尸在堂，禮殺故也。若下大夫不儐尸者，堂下無旅酬，直行無算爵於堂下而已。尸則不與之，所以下大夫無旅酬，直有無算爵者，以其禮尸於室中，辟國君，堂下不設尊，故無旅酬，直行無算爵而已。以其堂上與神靈共尊，不得與尸行旅酬，故屈之。此《特牲》堂下得旅酬、無算爵並行者，以其堂下與神靈別尊，故為加爵禮尸於室中，酌上尊，堂下旅酬行神惠，酌下尊，故上大夫及士之祭禮，旅酬行無算爵，或行或不，皆參差不等也。賓酬長兄弟，長兄弟在右，下文長兄弟酬，眾賓長自左受旅如初，是賓主相酬，主人常在東，其同在賓中，則受酬者在左。若《鄉飲酒》賓酬主人，主人立於賓東，主人酬介，介立於主人之西。其眾賓受介，「酬者自介右」，鄭注云︰「尊介，使不失故位。」眾受酬者受自左，異其義也。賓主相酬，各守其位，不以尊卑變。同類之中，受者于左，尊右也。</p>
<p class="strong" id="online_toc_404">賓奠觶拜，長兄弟答拜。賓立卒觶，酌于其尊，東面立。長兄弟拜受觶。賓北面答拜，揖，復位。</p>
<p class="zhushi" id="online_toc_405">其尊，長兄弟尊也。此受酬者拜，亦北面。</p>
<p class="jianshu" id="online_toc_406"><span class="yinwen">疏</span>注「其尊」至「北面」。○釋曰︰以其旅酬無算爵以飲者，酌己尊，酬人之時，酌彼尊，是各自其酒，故無算爵賓弟子及兄弟。弟子舉觶，於其長各酌于其尊也。云「此受酬者拜亦北面」者，以經「長兄弟拜受觶」，不言面位，故鄭云受酌者拜亦北面。言「亦」者，亦賓北面也。</p>
<p class="strong" id="online_toc_407">長兄弟西階前北面，眾賓長自左受旅，如初。</p>
<p class="zhushi" id="online_toc_408">旅，行也。受行酬也。初，賓酬長兄弟。</p>
<p class="strong" id="online_toc_409">長兄弟卒觶，酌于其尊，西面立。受旅者拜受。長兄弟北面答拜，揖，復位。眾賓及眾兄弟交錯以辯，皆如初儀。</p>
<p class="zhushi" id="online_toc_410">交錯，猶言東西。</p>
<p class="strong" id="online_toc_411">為加爵者作止爵，如長兄弟之儀。</p>
<p class="zhushi" id="online_toc_412">於旅酬之間，言作上爵，明禮殺，並作。</p>
<p class="jianshu" id="online_toc_413"><span class="yinwen">疏</span>「為加」至「之儀」。○注「於旅」至「並作」。○釋曰︰前眾賓之長為加爵如初爵止，今還使為加爵者，作止爵也，故云「如長兄弟之儀」。云「於旅酬之間，言作止爵，明禮殺，並作」者，此決上文賓三獻爵止，鄭注云︰「三獻禮成，欲神惠之均于室中，是以奠而待之。」故有室中主人、主婦致爵訖，乃三獻作止爵，此眾賓長為加爵如初爵止，鄭注云︰「尸爵止者，欲神惠之均于在庭。」而堂下庭中行旅酬未訖為加爵者，作止爵，故鄭注云禮殺並作也。</p>
<p class="strong" id="online_toc_414">長兄弟酬賓，如賓酬兄弟之儀，以辯。卒受者實觶于篚。</p>
<p class="zhushi" id="online_toc_415">長兄弟酬賓，亦坐取其奠觶，此不言交錯以辯，賓之酬不言卒受者實觶于篚，明其相報，禮終於此，其文省。</p>
<p class="jianshu" id="online_toc_416"><span class="yinwen">疏</span>注「長兄」至「文省」。○釋曰︰云「長兄弟酬賓，亦坐取其奠觶」者，亦謂亦上賓坐取薦南奠觶。此長兄弟所舉奠觶者，即上弟子舉觶於其長是也。云「明其相報，禮終於此，其文省」者，以其賓舉奠觶，於長兄弟行旅酬，盡皆遍，長兄弟舉觶於賓，行旅酬亦皆遍，故云相報禮終。言明者，嫌其不終。所以嫌者，賓之酬不言卒受者，此不言交錯以辯，嫌其不卒不辯。其實賓之酬亦卒受者，實觶于篚，此亦交錯以辯，故鄭云文省。</p>
<p class="strong" id="online_toc_417">賓弟子及兄弟弟子洗，各酌于其尊，中庭北面西上，舉觶於其長，奠觶拜，長皆答拜。舉觶者祭，卒觶，拜，長皆答拜。舉觶者洗，各酌于其尊，復初位，長皆拜。舉觶者皆奠觶于薦右。</p>
<p class="zhushi" id="online_toc_418">奠觶，進奠之于薦右，非神惠也。今文曰奠于薦右。</p>
<p class="jianshu" id="online_toc_419"><span class="yinwen">疏</span>○釋曰︰自此盡「爵無算」，論二觶並行無算爵之事。云「奠觶，進奠之於薦右，非神惠也」者，案上「尊兩壺於阼階東，加勺南柄，西方亦如之」，鄭注云︰「為酬賓及兄弟行神惠。」至此云非神惠者，彼三獻止爵，欲得神惠均于室中，眾賓長為加爵止爵者，欲神惠均于在庭，故止爵，行旅酬雖以尸而奠爵待之，亦得為神惠，至此別為無算爵，在下自相勸，故得為非神惠，故「奠於薦右」，同於生人飲酒，舉者奠於薦右也。</p>
<p class="strong" id="online_toc_420">長皆執以興，舉觶者皆復位，答拜。長皆奠觶于其所，皆揖其弟子，弟子皆復其位。</p>
<p class="zhushi" id="online_toc_421">復其位者，東西面位。弟子舉觶於其長，所以序長幼，教孝弟。凡堂下拜，亦皆北面。</p>
<p class="jianshu" id="online_toc_422"><span class="yinwen">疏</span>「長皆」至「其位」。○注「復其」至「北面」。○釋曰︰云「復其位者，東西面位」者，上既言皆復位答拜，此復重云復位，則上文復位，復在庭初舉北面位，此重言復位者，當復東西面位可知。云「凡堂下拜，亦皆北面」者，前主人酬賓，弟子舉於其長行旅酬及無算爵，兄弟弟子賓弟子舉觶皆北面，則知凡堂下，雖不見面位者，皆北面拜可知。云凡賓以下，至於私人拜受送，皆北面，故云「凡」也。</p>
<p class="strong" id="online_toc_423">爵皆無算。</p>
<p class="zhushi" id="online_toc_424">算，數也。賓取觶酬兄弟之黨，長兄弟取觶酬賓之黨，唯己所欲，亦交錯以辯，無次第之數。因今接會，使之交恩定好，優勸之。</p>
<p class="strong" id="online_toc_425">利洗散，獻于尸，酢，及祝，如初儀。降，實散于篚。</p>
<p class="zhushi" id="online_toc_426">利，佐食也。言利，以今進酒也。更言獻者，以利侍尸禮將終，宜一進酒，嫌於加酒亦當三也。不致爵，禮又殺也。</p>
<p class="jianshu" id="online_toc_427"><span class="yinwen">疏</span>「利洗」至「于篚」。○注「利佐」至「殺也」。○釋曰︰自此盡「西序下」，論佐食獻尸祭祀畢之事。云「利，佐食也。言利，以今進酒也」者，利與佐食乃有二名者，以上文設俎啟會爾敦之時，以黍稷為食，故名佐食。今進以酒，酒所以供養，故名利，利即養也，故鄭云以今進酒也。若然，《少牢》名「佐食，上利執羊俎，下利執豕俎」者，大夫禮文，故即兩見其名。云「更言獻者，以利待尸禮將終，宜一進酒，嫌於加酒亦當三也」者，此決兄弟長及眾賓長為加爵於尸，不言獻，今進酒更言獻不言加爵，故鄭君解其義意，以利事尸禮將終，宜一進酒，不似長兄弟助宗子祭祀為加爵，眾賓之長助主人祭祀，設為加爵，嫌此佐食同彼二者為加爵，故變言獻，是以鄭云嫌亦當三也。「亦」者，亦上主人獻主婦獻賓長為三獻也。長兄弟為加爵，眾賓長為加爵，通洗散獻尸亦三，都並尸飲，六士祭事尸禮畢也。云「不致爵，禮又殺也」者，上文云︰「長兄弟洗觚為加爵，如初儀，不及佐食，洗致如初，無從。」注云︰「不及佐食，無從，殺也。」此又不致，故云又殺也。</p>
<p class="strong" id="online_toc_428">主人出，立于戶外，西南。</p>
<p class="zhushi" id="online_toc_429">事尸禮畢。</p>
<p class="strong" id="online_toc_430">祝東面告利成。</p>
<p class="zhushi" id="online_toc_431">利猶養也。供養之禮成，不言禮畢，於尸閒之嫌。</p>
<p class="jianshu" id="online_toc_432"><span class="yinwen">疏</span>「祝東面告利成」。○注「利猶」至「之嫌」。○釋曰︰《少牢》云︰「主人出，立于阼階上南面。祝出，立于西階上東面。祝告曰︰利成。」此戶外告利成，彼階上告利成，以尊者稍遠於尸。若天子諸侯禮畢，於堂下告利成。故《詩‧楚茨》云︰「禮儀既備，鍾鼓既戒，孝孫徂位，工祝致告。」鄭注云︰「鍾鼓既戒，戒諸在廟中者，以祭禮畢，孝孫往位堂下西面位也。祝於是致孝孫之意，告尸以利成。」是尊者告利成，遠於尸也。云「不言禮畢，於尸閒之嫌」者，閒，閒暇無事。若然，禮畢則於尸閒暇無事，有發遣尸之嫌，故直言「利成」而已也。</p>
<p class="strong" id="online_toc_433">尸謖，祝前，主人降。</p>
<p class="zhushi" id="online_toc_434">謖，起也。前猶導也。《少牢饋食禮》曰︰「祝入，尸謖，主人降，立于阼階東，西面。祝先，尸從，遂出于廟門。」前尸之義，《士虞禮》備矣。</p>
<p class="jianshu" id="online_toc_435"><span class="yinwen">疏</span>「尸謖」至「人降」。○注「謖起」至「備矣」。○釋曰︰引《少牢》者，證大夫禮主人立位與士不同，又證前尸出廟之事。云「前尸之儀，《士虞禮》備矣」者，彼有室中出尸降階出廟前尸之事，故云備矣。</p>
<p class="strong" id="online_toc_436">祝反，及主人入，復位。命佐食徹尸俎，俎出于廟門。</p>
<p class="zhushi" id="online_toc_437">俎所載於肵俎，《少牢饋食禮》曰︰「有司受歸之。」</p>
<p class="jianshu" id="online_toc_438"><span class="yinwen">疏</span>注「俎所」至「歸之」。○釋曰︰引《少牢》者，是《少牢》下編《有司徹》下大夫不賓尸之禮，彼云︰「佐食徹尸俎，佐食乃出尸俎于廟門外，有司受歸之。」此士禮，不儐尸與下大夫同，故引以相證也。</p>
<p class="strong" id="online_toc_439">徹庶羞，設于西序下。</p>
<p class="zhushi" id="online_toc_440">為將餕，去之。庶羞主為尸，非神饌也。《尚書傳》曰︰「宗室有事，族人皆侍終日。大宗已侍於賓奠，然後燕私。燕私者何也？已而與族人飲也。」此徹庶羞置西序下者，為將以燕飲與？然則自尸祝至於兄弟之庶羞，宗子以與族人燕飲於堂，內賓宗婦之庶羞，主婦以燕飲於房。</p>
<p class="jianshu" id="online_toc_441"><span class="yinwen">疏</span>「徹庶」至「序下」。○注「為將」至「于房」。○釋曰︰知非神饌而云「為尸」者，以其尸三飯後始薦庶羞，故徹之乃餕也。凡「餕」者，尸餕鬼神之餘，祭者餕尸之餘，義取鬼神之惠遍廟中，庶羞非鬼神惠，故不用也。引《尚書傳》已下者，是彼《康誥》傳文。大宗已侍於賓，奠者或有作𦿉，或有作暮者，皆誤，以奠為正也。引之者，證徹庶羞不入于房，而設於西序下，以擬燕故也。必知祭有燕者，案《楚茨》詩云「鼓鍾送尸」，下云「備言燕私」，鄭注云︰「祭祀畢，歸賓客之俎。同姓則留與之燕，所以尊賓客，親骨肉也。」其上大夫當日儐尸安有燕，故《有司徹》上大夫云「主人退」，注︰「云反於寢也。」是無燕私。若下大夫不儐尸，與此士禮同，亦當有燕也。云「與」者，以經直言「設于序下」，不言燕，疑之。引《書傳》為證有燕，故言與以疑之也。云「然則自尸祝」以下，知義如此者，以兄弟受獻於堂上，主婦內賓受獻於房中，尸出之後，堂房無事，故知燕時男子在堂，婦人在房可也。</p>
<p class="strong" id="online_toc_442">筵對席，佐食分簋、鉶。</p>
<p class="zhushi" id="online_toc_443">為將餕分之也。分簋者，分敦黍於會，為有對也。敦，有虞氏之器也。周制，士用之。變敦言簋，容同姓之士得從周制耳。《祭統》曰︰「餕者，祭之末也，不可不知也。是故古之人有言曰︰善終者如始。餕其是已。是故古之君子曰︰尸亦餕鬼神之餘，惠術也，可以觀政矣。」</p>
<p class="jianshu" id="online_toc_444"><span class="yinwen">疏</span>○釋曰︰自此盡「戶外西面」，論嗣子共長兄弟對餕之事。云「敦，有虞氏之器」者，《禮記‧明堂位》云︰「有虞氏之兩敦。」上文黍稷之敦是周制，士用之。云「言簋，容同姓之士得從周制耳」者，大夫異姓既用異代之器，故《少牢》、《特牲》皆用敦，則同姓之士當同周制用簋，故經言分簋。是以《文王世子》鄭注亦云︰「同姓之士緦衰，異姓之士疑衰。」亦同姓與異姓別也。引《祭統》者，證餕是鬼神之惠遍廟中，若國君之惠遍境內，是可以觀政之事也。</p>
<p class="strong" id="online_toc_445">宗人遣舉奠及長兄弟盥，立于西階下，東面北上。祝命嘗食，𦿉者、舉奠許諾，升，入，東面。長兄弟對之，皆坐。佐食授舉，各一膚。</p>
<p class="zhushi" id="online_toc_446">命，告也。士使嗣子及兄弟𦿉，其惠不過族親也。古文𦿉皆作餕。</p>
<p class="jianshu" id="online_toc_447"><span class="yinwen">疏</span>○釋曰︰此決下編《少牢》二佐食及二賓長𦿉，明惠大及異姓，不止族親而已。</p>
<p class="strong" id="online_toc_448">主人西面再拜，祝曰︰「𦿉有以也。」兩𦿉奠舉于俎，許諾，皆答拜。</p>
<p class="zhushi" id="online_toc_449">以，讀如「何其久也，必有以也」之以。祝告𦿉，釋辭以戒之，言女𦿉于此，當有所以也。以先祖有德而享于此祭，其坐𦿉其餘，亦當以之也。《少牢饋食禮》不戒者，非親昵也。舊說曰︰主人拜下𦿉席南。</p>
<p class="jianshu" id="online_toc_450"><span class="yinwen">疏</span>注「以讀」至「席南」。○釋曰︰云「以，讀如‘何其久也，必有以也’之以」者，此辭在《詩‧邶風‧旄丘》篇，必有以從之者，以此經云「有以也」者，以先祖有功德，子孫當嗣之，而廟食先祖有德亦合享此祭，故讀從之也。是以彼注亦云︰「我君何以久留於二佐，必以衛有功德故也。」云「其坐𦿉其餘，亦當以之也」者，亦謂亦似其先祖，已上皆為以，為似者，誤也。云「《少牢饋食禮》不戒者，非親昵也」者，謂二佐食與二賓長是非親昵也。引舊說者，以經直言主人西面拜，不見其處，故引舊說以明下𦿉席南面。</p>
<p class="strong" id="online_toc_451">若是者三。</p>
<p class="zhushi" id="online_toc_452">丁寧戒之。</p>
<p class="strong" id="online_toc_453">皆取舉、祭食、祭舉乃食，祭鉶，食舉。</p>
<p class="zhushi" id="online_toc_454">食乃祭鉶，禮殺。</p>
<p class="jianshu" id="online_toc_455"><span class="yinwen">疏</span>○注釋曰︰前正祭之時，尸祭鉶嘗之，告旨訖，佐食爾黍於席上，尸始食。今餕食乃祭鉶，故決之，云「禮殺」故也。</p>
<p class="strong" id="online_toc_456">卒食，主人降洗爵，宰贊一爵。主人升，酌，酳上𦿉，上𦿉拜受爵，主人答拜。酳下𦿉亦如之。</p>
<p class="zhushi" id="online_toc_457">《少牢饋食禮》曰︰「贊者洗三爵，酌。主人受于戶內，以授次𦿉。」舊說云︰主人北面，授下𦿉爵。</p>
<p class="jianshu" id="online_toc_458"><span class="yinwen">疏</span>○注釋曰︰引《少牢》者，欲見此禮主人亦受于戶內，以授次𦿉。引「舊說」，以此經云「酳下𦿉」，主人面位無文，當北面也。</p>
<p class="strong" id="online_toc_459">主人拜，祝曰︰「酳有與也。」如初儀。</p>
<p class="zhushi" id="online_toc_460">主人復拜，為戒也。與讀如「諸侯以禮相與」之與。言女酳此，當有所與也。與者，與兄弟也。既知似先祖之德，亦當與女兄弟，謂教化之。</p>
<p class="jianshu" id="online_toc_461"><span class="yinwen">疏</span>注「主人」至「化之」。○釋曰︰云「讀如諸侯以禮相與之與」者，案《禮運》云「諸侯以禮相與」者，諸侯會同聘問一德，以尊天子。言此者，戒嗣子與長兄弟及眾兄弟相教化，相與以尊先祖之德也。</p>
<p class="strong" id="online_toc_462">兩𦿉執爵拜，</p>
<p class="zhushi" id="online_toc_463">答主人也。</p>
<p class="strong" id="online_toc_464">祭酒，卒爵，拜。主人答拜。兩𦿉皆降，實爵于篚。上𦿉洗爵，升酌，酢主人，主人拜受爵。</p>
<p class="zhushi" id="online_toc_465">下𦿉復兄弟位，不復升也。上𦿉即位坐，答拜。既授爵戶內，乃就坐。</p>
<p class="jianshu" id="online_toc_466"><span class="yinwen">疏</span>○注釋曰︰以其主人位在戶內，下餕席南西面，故知上餕「授爵於戶內，乃就坐」。</p>
<p class="strong" id="online_toc_467">主人坐祭，卒爵，拜。上𦿉答拜，受爵，降，實于篚。主人出，立于戶外，西面。</p>
<p class="zhushi" id="online_toc_468">事餕者禮畢。</p>
<p class="strong" id="online_toc_469">祝命徹阼俎、豆、籩，設于東序下。</p>
<p class="zhushi" id="online_toc_470">命，命佐食。阼俎，主人之俎。宗婦不徹豆籩，徹禮略，各有為而已。設于東序下，亦將燕也。</p>
<p class="jianshu" id="online_toc_471"><span class="yinwen">疏</span>「祝命」至「序下」。○注「命命」至「燕也」。○釋曰︰自此盡「畢出」，論徹薦俎，改設饌於西北隅為陽厭之事。云「祝命徹阼俎」者，是佐食徹之。當徹阼俎之時，堂下賓兄弟俎畢，出故下文云「佐食徹阼俎，堂下俎畢出」是也者。然祝命徹阼俎時，堂下俎畢出，又退在下者，欲見先徹室內俎，乃徹堂下，是以祝命佐食徹阼俎及豆籩。又祝自執俎以出，又宗婦徹祝豆籩，入於房即佐食，改饌西北隅。是以作經並說室內行事，乃到本云上佐食徹阼俎時，堂下俎畢出也。云「命，命佐食」者，此命命使徹阼俎，下文云「佐食徹俎」，故知祝命者，命佐食也。云「宗婦不徹豆籩，徹禮略，各有為而已」者，以豆籩宗婦贊設之，佐食設俎，理應佐食還自徹俎，宗婦徹豆籩，以徹禮略，各自有為而已，故宗婦豆籩，今佐食並徹之，故云徹禮略也。「各有為而已」者，謂宗婦徹祝俎豆籩，佐食徹阼俎豆籩，是各自有為，何必依前所設之時也。</p>
<p class="strong" id="online_toc_472">祝執其俎以出，東面于戶西。</p>
<p class="zhushi" id="online_toc_473">俟告利成。《少牢》下編曰︰「祝告利成，乃執俎以出。」</p>
<p class="jianshu" id="online_toc_474"><span class="yinwen">疏</span>注「俟告」至「以出」。○釋曰︰案《有司徹》下大夫不儐尸，改饌于西北隅訖，主人出立于阼階上，西面，祝執其俎以出，立于西階上，東面。司宮闔牖戶，祝告利成，乃執俎以出于廟門外，有司受歸之。彼不儐尸之禮，亦與此《特牲》禮同，故引為證也。</p>
<p class="strong" id="online_toc_475">宗婦徹祝豆、籩入于房，徹主婦薦、俎。</p>
<p class="zhushi" id="online_toc_476">宗婦既並徹，徹其卑者。《士虞禮》曰︰「祝薦席徹入于房。」</p>
<p class="jianshu" id="online_toc_477"><span class="yinwen">疏</span>「宗婦」至「薦俎」。○注「宗婦」至「于房」。○釋曰︰宗婦不徹主人豆籩，而徹祝豆籩入房者，為主婦將用之為燕。祝兩豆籩而主婦用之者，祝接神尸之類，主婦燕姑姊妹及宗女宜行神惠，故主人以薦羞並及祝庶羞，燕宗人於堂。主婦以祝籩豆用之，燕內賓於房，是其事也。云「宗婦既並徹，徹其卑者」，以宗婦不徹主人籩豆，而徹祝與主婦，是徹其卑者，故得並徹。引《士虞禮》者，以經自有入房之文，注更引《士虞禮》者，有嫌也。嫌者以主婦薦俎先在房，嫌經入房又為徹。</p>
<p class="strong" id="online_toc_478">佐食徹尸薦、俎、敦，設于西北隅，几在南，厞用筵，納一尊。佐食闔牖戶，降。</p>
<p class="zhushi" id="online_toc_479">厞，隱也。不知神之所在，或諸遠人乎？尸謖而改饌為幽闇，庶其饗之，所以為厭飫。《少牢饋食禮》曰︰「南面而饋之設。」此所謂當室之白，陽厭也。則尸未入之前為陰厭矣。《曾子問》曰︰「殤不備祭，何謂陰厭陽厭也？」</p>
<p class="jianshu" id="online_toc_480"><span class="yinwen">疏</span>○注釋曰︰云「不知神之所在，或諸遠人乎」，《禮記‧郊特牲》之文。彼論正祭與繹祭之事，此為陽厭，引之者，欲見孝子求神非一處，故先為陰厭，後為陽厭之事也。引《少牢》者，見彼大夫禮陽厭，南面，此士禮東面，雖面位不同，當室之白則同。案《曾子問》庶殤為陽厭之事，故彼云︰「凡殤與無後者，祭於宗子之家，當室之白，尊於東房，是謂陽厭。」鄭注云︰「當室之白，謂西北隅得戶之明者也。」凡言「厭」者，謂無尸直厭飫神，故鄭云「則尸未入之前為陰厭矣」，謂祭于奧中，不得戶明，故名陰厭。對尸謖之後，改饌於西北隅為陽厭，以向戶明，故為陽厭也。引《曾子問》云「殤不備祭，何謂陰厭陽厭也」，彼上文孔子曰「有陰厭，有陽厭」，謂宗子有陰厭，無陽厭，凡殤有陽厭，無陰厭。曾子言謂殤死陰厭、陽厭並有，故問孔子。孔子引宗子一有陰厭，凡殤一有陽厭。引之證成人陰厭、陽厭並有之義也。</p>
<p class="strong" id="online_toc_481">祝告利成，降，出。主人降，即位。宗人告事畢。</p>
<p class="strong" id="online_toc_482">賓出，主人送于門外，再拜。</p>
<p class="zhushi" id="online_toc_483">拜送賓也。凡去者不答拜。</p>
<p class="jianshu" id="online_toc_484"><span class="yinwen">疏</span>注「拜送」至「答拜」。○釋曰︰云「凡去者不答拜」者，云「凡」，總解諸文主人拜送，賓皆不答拜。鄭注《鄉飲酒》云「禮有終」是也。若賓更答拜，是更崇新敬禮，故不答也。</p>
<p class="strong" id="online_toc_485">佐食徹阼俎，堂下俎畢出。</p>
<p class="zhushi" id="online_toc_486">記俎出節。兄弟及眾賓自徹而出，唯實俎有司徹歸之，尊賓者。</p>
<p class="jianshu" id="online_toc_487"><span class="yinwen">疏</span>注「記俎」至「賓者」。○釋曰︰云唯賓俎有司徹歸尸侑之俎，不儐尸歸尸俎，皆不見歸賓俎，鄭所以知歸賓俎者，正見賓出，主人送於門外再拜，明賓不自徹俎，主人使歸之。若助君祭，必自徹其俎。鄭注《曲禮》大夫以下或使人歸之，是以《孔子世家》云︰魯郊不致燔俎于大夫，孔子不稅冕而行。士大夫家尊賓，則使歸之，自餘亦自徹而去也。</p>
<p class="strong" id="online_toc_488">記。特牲饋食，其服皆朝服，玄冠，緇帶，緇鞸。</p>
<p class="zhushi" id="online_toc_489">於祭服此也。皆者，謂賓及兄弟，筮日、筮尸、視濯亦玄端，至祭而朝服。朝服者，諸侯之臣與其君日視朝之服，大夫以祭。今賓兄弟緣孝子欲得嘉賓尊客以事其祖禰，故服之。緇鞸者，下大夫之臣。夙興，主人服如初，則固玄端。</p>
<p class="jianshu" id="online_toc_490"><span class="yinwen">疏</span>○釋曰︰此退玄冠在朝服下者，欲令近緇色。士冠在朝服上，從而正也。云「皆者，謂賓及兄弟，筮日、筮尸、視濯亦玄端」者，見上經云筮日主人冠玄端，子姓兄弟如主人之服，有司群執事如兄弟服，筮尸云「如求日之儀」，至於視濯又不見異服，故知皆玄端。至祭日夙興，云「主人服如初」，初即玄端。明其餘不如初，是朝服可知，是以此注云皆者謂賓及兄弟也。云「朝服者，諸侯之臣與其君日視朝之服，大夫以祭」者，案《玉藻》云諸侯朝服，「以日視朝」，下《少牢》云「主人朝服」是也。「緇鞸者，下大夫之臣」者，《士冠禮》云︰「主人玄冠朝服，緇帶素鞸。」鞸與裳同色，此朝服緇鞸，大夫之臣朝服素鞸，此緇鞸，故云下大夫之臣。云「夙興，主人服如初，則固玄端」，引上經者，直言「皆朝服」，恐主人亦在其中，故引證主人服玄端，與兄弟異也。</p>
<p class="strong" id="online_toc_491">唯尸、祝、佐食玄端，玄裳、黃裳、雜裳可也，皆爵鞸。</p>
<p class="zhushi" id="online_toc_492">與主人同服。《周禮》士之齊服，有玄端、素端。然則玄裳，上士也，黃裳中士，雜裳下士。</p>
<p class="jianshu" id="online_toc_493"><span class="yinwen">疏</span>注「與主」至「下士」。○釋曰︰《周禮》士之齊服有玄端、素端，《司服》文。引之者，欲見士之齊服有一玄端，而裳則異，故鄭云「然則玄裳」以下，見玄端一而裳有三也。彼注云「素端」者，亦謂札荒有所禱請服之，於此經無所當而連引之耳。若然，士冠亦有玄端三等裳，而引《司服》者，以此特牲祭祀時，彼據齊時四命已上齊祭異冠，大夫齊祭同冠，故就此祭祀引齊時冠服為證也。</p>
<p class="strong" id="online_toc_494">設洗，南北以堂深，東西當東榮。</p>
<p class="zhushi" id="online_toc_495">榮，屋翼也。</p>
<p class="strong" id="online_toc_496">水在洗東。</p>
<p class="zhushi" id="online_toc_497">祖天地之左海。</p>
<p class="strong" id="online_toc_498">篚在洗西，南順，實二爵、二觚、四觶、一角、一散。</p>
<p class="zhushi" id="online_toc_499">順，從也。言南從，統於堂也。二爵者，為賓獻爵止，主婦當致也。二觚，長兄弟及眾賓長為加爵，二人班同，宜接並也。四觶，一酌奠，其三，長兄弟酬賓，卒受者，與賓弟子兄弟弟子舉觶於其長，禮殺，事相接。《禮器》曰︰「貴者獻以爵，賤者獻以散，尊者舉觶，卑者舉角。」舊說云︰爵一升，觚二升，觶三升，角四升，散五升。</p>
<p class="jianshu" id="online_toc_500"><span class="yinwen">疏</span>注「順從」至「五升」。○釋曰︰云「二爵者，為賓獻爵止，主婦當致也」者，以一爵獻尸，尸奠之未舉，又一爵，主婦當致者，案經主婦致爵於主人，婦人不見就堂下洗，當於內洗，則主婦致爵於主人時，不取堂下爵，而云主婦當致者，謂主婦當受致之時，用此爵也。云「四觶，一酌奠，其三長兄弟酬賓，卒受者，與賓弟子兄弟弟子舉觶於其長，禮殺，事相接」者，酌奠于鉶南，是嗣子雖飲，還復神之奠觶也。餘有三在，主人洗一觶酬賓，奠於薦北，賓舉奠於薦南，此未舉也。下篚有二觶在，又長兄弟洗觶為加爵，眾賓長元缺起此為加爵，如初爵止，此亦未舉也。下篚仍有一觶在，尸羞之後，賓始舉奠觶，行旅酬辨，卒受者以虛觶奠於下篚，還有二觶，至為加爵者作止爵，長兄弟亦坐舉其奠觶酬賓，如賓酬兄弟之儀，以辨，卒受者未實觶于篚時，賓弟子兄弟弟子洗觶，各酌舉觶於其長，即用其篚二觶，卒受者未奠之，故三觶並用也，故注云卒受者與賓弟子兄弟弟子舉觶於其長也。云「《禮器》曰，貴者獻以爵」者，謂賓長獻尸，主人致爵於主婦是也。「賤者獻以散」，上利洗散是也。「尊者舉觶」，謂若酌奠之及長兄弟酬賓之等是也。「卑者舉角」，謂主人獻用角。鄭云不用爵者，下大夫也。則大夫尊，用爵；士卑，用角是也。引「舊說」者，爵觚已下，升數無正文，《韓詩》雖有升數，亦非正經，故引舊說為證也。</p>
<p class="strong" id="online_toc_501">壺、棜禁，饌于東序，南順，覆兩壺焉，蓋在南。明日卒奠，冪用綌，即位而徹之，加勺。</p>
<p class="zhushi" id="online_toc_502">覆壺者，盝瀝水，且為其不宜塵。冪用綌，以其堅潔。禁言棜者，祭尚厭飫，得與大夫同器，不為神戒也。</p>
<p class="jianshu" id="online_toc_503"><span class="yinwen">疏</span>○釋曰︰未奠不設冪，卒奠乃設之，故曰「卒奠，冪用綌」。云「禁言棜者，祭尚厭飫，得與大夫同器，不為神戒也」者，器本無名，人與作號，棜之與禁，因物立名，是以大夫尊，以厭飫為名，士卑，以禁戒為稱，復以有足無足立名，故《禮記》注云︰「無足有似於棜。」或因名云耳。但經已有棜字，注云世人因名者，誤，當無世人字也。士曰禁由有足，以《士虞禮》云︰「尊于室中，兩甒醴酒，無禁。」禁由足生名。《禮記》云大夫用棜，士用禁。及《鄉飲酒》、《鄉射》皆非祭禮，是以雖大夫去足，猶存禁名，至祭則去足名為棜禁，不為神戒也。</p>
<p class="strong" id="online_toc_504">籩、巾以綌也，纁裏。棗烝，栗擇。</p>
<p class="zhushi" id="online_toc_505">籩有巾者，果實之物多皮核，優尊者，可烝裹之也。烝擇互文。舊說云︰纁裏者皆玄被。</p>
<p class="jianshu" id="online_toc_506"><span class="yinwen">疏</span>注「籩有」至「玄被」。○釋曰︰言多皮核者，栗多皮，棗多核。</p>
<p class="strong" id="online_toc_507">鉶芼，用苦，若薇，皆有滑，夏葵、冬荁。</p>
<p class="zhushi" id="online_toc_508">苦，苦荼也。荁，堇屬，乾之，冬滑於葵。《詩》云︰「周原膴膴，堇荼如飴。」今文苦為芐，芐乃地黃，非也。</p>
<p class="jianshu" id="online_toc_509"><span class="yinwen">疏</span>注「苦苦」至「非也」。○釋曰︰云「乾之，冬滑於葵」者，以其冬乾用之，不用葵而用荁，明知冬則滑於葵也。引《詩》證之，《詩》言「堇荼」，即經「荁苦」之類也。云「今文苦為芐，芐乃地黃，非也」者，《爾雅‧釋草》云︰「芐，地黃。」非者，以其與薇、葵等菜為不類，故知非也。</p>
<p class="strong" id="online_toc_510">棘心匕，刻。</p>
<p class="zhushi" id="online_toc_511">刻，若今龍頭。</p>
<p class="strong" id="online_toc_512">牲爨在廟門外東南，魚腊爨在其南，皆西面。饎爨在西壁。</p>
<p class="zhushi" id="online_toc_513">饎，炊也。西壁，堂之西牆下。舊說云︰南北直屋梠，稷在南。</p>
<p class="jianshu" id="online_toc_514"><span class="yinwen">疏</span>○注釋曰︰云「西壁，堂之西牆下」者，案上經云︰「主婦視饎，爨于西堂下。」逼西壁為之，故以舊說辨之也。「舊說」者，案《爾雅‧釋宮》曰︰「檐謂之樀。」孫氏云︰謂室梠。周人謂之梠，齊人謂之檐，謂承檐行材。《士喪禮》銘「置於宇西階上」，鄭注云「宇，梠」是也。</p>
<p class="strong" id="online_toc_515">肵俎，心、舌皆去本末，午割之，實于牲鼎，載，心立，舌縮俎。</p>
<p class="zhushi" id="online_toc_516">午割，從橫割之，亦勿沒。立，縮順其性，心舌知食味者，欲尸之饗此祭，是以進之。</p>
<p class="jianshu" id="online_toc_517"><span class="yinwen">疏</span>注「午割」至「進之」。○釋曰︰云「載，心立，舌縮俎」者，《少牢》云︰「舌皆切本末，亦午割勿沒，其載于肵，橫之。」此言縮俎者，彼言橫，據俎上云為橫，此言縮，據鄉人為縮，是以《少牢》云「皆進下」是也。云「亦勿沒」者，亦《少牢》文，謂四面皆鄉中央割之，不絕中央少許，謂之勿沒也。</p>
<p class="strong" id="online_toc_518">賓與長兄弟之薦自東房，其餘在東堂。</p>
<p class="zhushi" id="online_toc_519">東堂，東夾之前，近南。</p>
<p class="jianshu" id="online_toc_520"><span class="yinwen">疏</span>注「東堂」至「近南」。○釋曰︰「其餘」，謂眾賓兄弟之薦也。</p>
<p class="strong" id="online_toc_521">沃尸盥者一人。奉槃者東面，執匜者西面淳沃，執巾者在匜北。</p>
<p class="zhushi" id="online_toc_522">匜北，執匜之北，亦西面。每事各一人，淳沃，稍注之。今文淳作激。</p>
<p class="strong" id="online_toc_523">宗人東面取巾，振之三，南面授尸，卒，執巾者受。</p>
<p class="zhushi" id="online_toc_524">宗人代授巾，庭長尊。</p>
<p class="strong" id="online_toc_525">尸入，主人及賓皆辟位，出亦如之。</p>
<p class="zhushi" id="online_toc_526">辟位，逡遁。</p>
<p class="strong" id="online_toc_527">嗣舉奠，佐食設豆、鹽。肝宜鹽也。</p>
<p class="strong" id="online_toc_528">佐食，當事則戶外南面，無事則中庭北面。</p>
<p class="zhushi" id="online_toc_529">當事，將有事而未至。</p>
<p class="strong" id="online_toc_530">凡祝呼，佐食許諾。</p>
<p class="zhushi" id="online_toc_531">呼猶命也。</p>
<p class="strong" id="online_toc_532">宗人，獻與旅齒於眾賓。</p>
<p class="zhushi" id="online_toc_533">尊庭長，齒從其齒幼之次。</p>
<p class="strong" id="online_toc_534">佐食，於旅齒於兄弟。</p>
<p class="strong" id="online_toc_535">尊兩壺于房中西墉下，南上。</p>
<p class="zhushi" id="online_toc_536">為婦人旅也，其尊之節亞西方。</p>
<p class="jianshu" id="online_toc_537"><span class="yinwen">疏</span>注「為婦」至「西方」。○釋曰︰先尊東方者，亦惠由之也。西方雖是賓，以其男子，故在前設尊。此處為房內婦人設尊，故知亞次西方。又經云「尊兩壺于阼階東」，又云「西方亦如之」，明其相亞次。此房內婦人之尊，上文不見者，異之於婦人。</p>
<p class="strong" id="online_toc_538">內賓立于其北，東面西上，宗婦北堂東面北上。</p>
<p class="zhushi" id="online_toc_539">二者所謂內兄弟。內賓，姑姊妹也。宗婦，族人之婦，其夫屬于所祭為子孫。或南上，或北上，宗婦宜統於主婦，主婦南面。北堂，中房而北。</p>
<p class="jianshu" id="online_toc_540"><span class="yinwen">疏</span>注「二者」至「而北」。○釋曰︰言「所謂」者，上經云「主人洗，獻內兄弟于房中，如獻眾兄弟之儀」是也。云「其夫屬于所祭為子孫」者，以其在父行，則謂之為母，今言宗婦，則其夫屬於所祭死者之子孫之妻皆稱婦也。云「或南上，或北上」，云內賓、姑姊妹、賓客之類南上，自取《曲禮》云︰「東鄉、西鄉，以南方為上。」宗婦雖東鄉，取統于主婦，故北上，主婦南面故也。云「北堂，中房而北」者，謂房中半已北為北堂也。</p>
<p class="strong" id="online_toc_541">主婦及內賓、宗婦亦旅，西面。</p>
<p class="zhushi" id="online_toc_542">西面者，異於獻也。男子獻於堂上，旅於堂下。婦人獻於南面，旅於西面。內賓象眾賓，宗婦象兄弟，其節與其儀依男子也。主婦酬內賓之長，酌奠於薦左。內賓之長坐取奠於右。宗婦之娣婦，舉觶於其姒婦，亦如之。內賓之長坐取奠觶，酬宗婦之姒，交錯以辯。宗婦之姒亦取奠觶，酬內賓之長，交錯以辯。內賓之少者，宗婦之娣婦，各舉奠於其長，並行交錯，無算。其拜及飲者，皆西面，主婦之東南。</p>
<p class="jianshu" id="online_toc_543"><span class="yinwen">疏</span>注「西面」至「東南」。○釋曰︰云「西面者，異於獻也」者，以受獻時南面也。云「男子獻於堂上，旅於堂下」者，見上經。云「婦人獻於南面，旅於西面」者，見於《有司徹》。云「其節與其儀依男子也」者，謂依上經旅酬及無算爵，早晚行事之節，皆依男子也。云「主婦酬內賓之長，酌奠於薦左內，賓之長坐取奠于右」者，此約上經主人洗觶，酌于西方之尊，西階前酬賓時，主人奠觶于薦北，賓坐取觶，奠觶于薦南是也。云「宗婦之娣婦，舉觶於其姒婦，亦如之」者，此亦約上經兄弟弟子洗酌于東方之尊，阼階前北面舉觶于長兄弟，如主人酬賓儀是也。云「內賓之長坐取奠觶酬宗婦之姒，交錯以辯」者，此亦上經正行旅酬節，賓坐取觶，阼階前北面酬長兄弟。云交錯以辯，皆如初儀是也。云「宗婦之姒亦取奠觶，酬內賓之長，交錯以辯」者，此亦約旅酬節，云長兄弟酬賓，如賓酬兄弟之儀，以辯，卒受者實觶于篚是也。云「內賓之少者，宗婦之娣婦，各舉觶於其長」者，此亦約上經正行無算爵時，云賓弟子及兄弟弟子各酌于其尊，舉觶於其長，下云「爵皆無算」是也。云「其拜及飲者，皆西面，主婦之東南」者，此經云「亦旅，西面」，故知其拜受及拜受飲皆西面。又亦旅酬之法，飲皆西面，知在主婦之東南者，以其不背主婦，又得邪角相向也。</p>
<p class="strong" id="online_toc_544">宗婦贊薦者，執以坐于戶外，授主婦。</p>
<p class="strong" id="online_toc_545">尸卒食，而祭饎爨、雍爨。</p>
<p class="zhushi" id="online_toc_546">雍，孰肉。以尸享祭，竈有功也。舊說云︰宗婦祭饎爨，享者祭雍爨，用黍肉而已，無籩豆俎。《禮器》曰︰「燔燎於爨。夫爨者，老婦之祭，盛於盆，尊於瓶。」</p>
<p class="jianshu" id="online_toc_547"><span class="yinwen">疏</span>注「雍孰」至「於瓶」。○釋曰︰云「亨」者，則《周禮》亨人之官，其職主實鑊水爨亨之事，以供外內饔，故使之祭饔爨也。云「用黍肉而已，無籩豆俎」者，亦約《禮器》云「盆瓶」知之。引《禮器》者，案彼云︰孔子曰︰「臧文仲焉知禮，燔柴於奧。」鄭注云︰「奧當為爨，字之誤也，或作灶。禮尸，卒食而祭，饎爨，雍爨也，時人以為祭火神，乃燔柴。」又云「夫爨者，老婦之祭也，盛於盆，尊於瓶」，注云︰「老婦，先炊者也。盆、瓶，炊器也。明此祭先炊，非祭火神，燔柴似失之。」引之者，證祭元缺止此爨之事也。</p>
<p class="strong" id="online_toc_548">賓從尸，俎出廟門，乃反位。</p>
<p class="zhushi" id="online_toc_549">賓從尸，送尸也。士之助祭，終其事也。俎，尸俎也，賓既送尸，復入反位者，宜與主人為禮，乃去之。</p>
<p class="jianshu" id="online_toc_550"><span class="yinwen">疏</span>注「賓從」至「去之」。○釋曰︰「云士之助祭，終其事也」者，謂送尸為終其事。既送尸，為終其事，則更無儐尸之禮。若上大夫有儐尸者，尸出，賓不送，以其事終於儐尸故也。</p>
<p class="strong" id="online_toc_551">尸俎︰右肩、臂、臑、肫、胳，正脊二骨，橫脊，長脅二骨，短脅。</p>
<p class="zhushi" id="online_toc_552">尸俎，神俎也。士之正祭禮九體，貶於大夫，有併骨二，亦得十一之名，合《少牢》之體數，此所謂放而不致者。凡俎實之數奇，脊無中，脅無前，貶於尊者，不貶正脊，不奪正也。正脊二骨，長脅二骨者，將舉於尸，尸食未飽，不欲空神俎。</p>
<p class="jianshu" id="online_toc_553"><span class="yinwen">疏</span>注「尸俎」至「神俎」。○釋曰︰云「亦得十一之名，合《少牢》之體數」者，謂《少牢》正體之數十一，若牢並骨並數則十七。鄭云「此所謂放而不致」者，致，至也，所謂《禮器》彼鄭注云︰「謂若諸侯自山龍以下，皆有放象。」諸侯山龍以下，至日月星辰，卿大夫又不山龍，此士並骨二數，乃得十一，除此唯九而已，亦是放而不至也。云「凡俎實之數奇」者，有九，有七，有五，是奇數。以其鼎俎奇，故實數亦奇而相稱也。云「脊無中，脅無前，貶於尊者，不貶正脊，不奪正也」者，以《少牢》大夫禮三脊脅具有，此但有二體，貶於大夫。大夫即尊者也等，貶牲體不貶正脊者，不奪其正。長脅亦不貶者，義與正脊同。云「正脊二骨，長脅二骨者，將舉於尸，尸食未飽，不欲空神俎」者，此脊與脅二骨，本為饌厭飫所設也。又次尸既舉脊脅，而猶有脊脅在，既不空神俎，義得兩施。</p>
<p class="strong" id="online_toc_554">膚三，</p>
<p class="zhushi" id="online_toc_555">為𦿉用二，厭飫一也。</p>
<p class="strong" id="online_toc_556">離肺一，</p>
<p class="zhushi" id="online_toc_557">離猶㨒也。小而長，午割之，亦不提心，謂之舉肺。</p>
<p class="jianshu" id="online_toc_558"><span class="yinwen">疏</span>「離肺一」。○注「離猶」至「舉肺」。○釋曰︰云「亦不提心」者，言「亦」，謂亦《少儀》云「牛羊之肺，離而不提心」，鄭注云「提猶絕也，㨒離之不絕中央少許者」是也。</p>
<p class="strong" id="online_toc_559">刌肺三，</p>
<p class="zhushi" id="online_toc_560">為尸主人主婦祭。今文刌為切。</p>
<p class="strong" id="online_toc_561">魚十有五，</p>
<p class="zhushi" id="online_toc_562">魚，水物，以頭枚數，陰中之物，取數於月十有五日而盈。《少牢饋食禮》亦云︰「十有五而俎。」尊卑同。此所謂經而等也。</p>
<p class="jianshu" id="online_toc_563"><span class="yinwen">疏</span>注「魚水」至「等也」。○釋曰︰云「魚，水物，以頭枚數」者，對三牲與腊以體數也。云「取數於月十有五日而盈」者，案《禮運》云月「三五而盈，三五而闕」，文出於彼也。云「此所謂經而等」者，亦所謂《禮器》彼鄭注云「謂若天子以下至士庶人為父母三年」是也。引之者，謂魚數亦尊卑同也。</p>
<p class="strong" id="online_toc_564">腊如牲骨。</p>
<p class="zhushi" id="online_toc_565">不但言體，以有一骨二骨者。</p>
<p class="jianshu" id="online_toc_566"><span class="yinwen">疏</span>注「不但」至「骨者」。○釋曰︰云「不但言體，以有一骨二骨者」，若但言體，體有九，有十一，則不兼二骨者。若言牲骨，則一骨二骨兼在其中，故直「言如牲骨」也。</p>
<p class="strong" id="online_toc_567">祝俎︰脾脡，脊二骨，脅二骨，</p>
<p class="zhushi" id="online_toc_568">凡接於神及尸者，俎不過牲三體，以《特牲》約，加其可併者二，亦得奇名。《少牢饋食禮》羊豕各三體。</p>
<p class="jianshu" id="online_toc_569"><span class="yinwen">疏</span>○釋曰︰云「祝俎」，直云「脅二骨」，謂代脅。（知者，以尸俎無脡脊，祝則有之，尸俎無代脅，）祝俎有代脅可知。云「凡接於神及尸者，俎不過牲三體，以《特牲》約，加其可併者二，亦得奇名」者，言「凡」者，凡祝、佐食、賓長、長兄弟、宗人之等是也。接神者，謂祝與佐食，佐食尸未入為神，設俎卻會，祝酌奠於鉶南，故曰接神也。接尸者，賓為三獻，長兄弟為加爵，尸盥，宗人授巾，皆是與尸相接也。知皆三體者，下「佐食俎觳折脊脅」也，「賓骼，長兄弟及宗人折，其餘如佐食俎」，故知皆三體也。眾賓之長亦有加爵，接於尸亦應三體，下文但言兄弟及宗人，而眾賓長亦在焉可知。故下文直云「眾賓及眾兄弟皆殽脀」，注云「不備三者，賤」也。則眾賓長為加爵，不在賤限，以《特牲》約加，其可並者二骨者，是尊祝也，佐食也，已下卑無加，故下注云「三體，卑者從正」是也。云《少牢饋食禮》羊豕各三體者，以《少牢》二牲，故祝俎無加者，直三體。引之，以證此《特牲》約三體之外加其並骨也。若然，俎實奇數，二牲各三體，共六體，不奇者，通腊髀為七，則亦奇數也。以其腊既兩髀屬于尻，不殊，故為一體也。</p>
<p class="strong" id="online_toc_570">膚一，離肺一。</p>
<p class="strong" id="online_toc_571">阼俎︰臂，正脊二骨，橫脊，長脅二骨，短脅，</p>
<p class="zhushi" id="online_toc_572">主人尊，欲其體得祝之加數。五體，又於其可併者二，亦得奇名。臂，左體臂。</p>
<p class="jianshu" id="online_toc_573"><span class="yinwen">疏</span>「膚一」至「短脅」。○注「主人」至「體臂」。○釋曰︰云「臂，左體臂」者，以其尸用右，不云折，明全升主人。又云臂，明左臂可知。脅骨多，不嫌得與尸同用右體，猶脊然也。</p>
<p class="strong" id="online_toc_574">膚一，離肺一。主婦俎︰觳折，</p>
<p class="zhushi" id="online_toc_575">觳，後足。折，分後右足以為佐食俎，不分左臑折，辟大夫妻。</p>
<p class="jianshu" id="online_toc_576"><span class="yinwen">疏</span>○注釋曰︰云「觳，後足」者，案《既夕》記云︰「明衣裳，長及觳。」鄭注云︰「觳，足跗也。」是觳後足也。云「分後右足，以為佐食俎」者，經不云後右足，鄭知者，以《少牢》主婦用左臑，此士妻辟之，不用左臑，用後右足，不用後左足，左足大卑，故知用後右足。故知用後右足，故鄭云「辟大夫妻」也。</p>
<p class="strong" id="online_toc_577">其餘如阼俎。</p>
<p class="zhushi" id="online_toc_578">餘，謂脊、脅、膚、肺。</p>
<p class="strong" id="online_toc_579">佐食俎︰觳折，脊，脅，</p>
<p class="zhushi" id="online_toc_580">三體，卑者從正。</p>
<p class="jianshu" id="online_toc_581"><span class="yinwen">疏</span>「佐食」至「脊脅」。○注「三體卑者從正」。○釋曰︰直云「脊脅」，不定體名，欲見得便用之。《少牢》佐食，「俎設于兩階之間，其俎折一膚」，鄭注云︰「折者，擇取牢正體，餘骨折分用之，有脀而無薦，亦遠下尸。」是無定體也。</p>
<p class="strong" id="online_toc_582">膚一，離肺一。賓，骼。長兄弟及宗人，折。其餘如佐食俎。</p>
<p class="zhushi" id="online_toc_583">骼，左骼也。賓俎全體，尊賓。不用尊體，為其已甚，卑而全之，其宜可也。長兄弟及宗人折，不言所分，略之。</p>
<p class="jianshu" id="online_toc_584"><span class="yinwen">疏</span>注「骼左」至「略之」。○釋曰︰知骼是左骼者，以其尸用右骼，故知賓所用骼是左骼可知也。云「長兄弟及宗人折，不言所分，略之」者，此決上文主婦俎觳折，佐食俎亦名觳折，此不言所分，故知略之也。</p>
<p class="strong" id="online_toc_585">眾賓及眾兄弟、內賓、宗婦，若有公有司、私臣，皆殽脀，</p>
<p class="zhushi" id="online_toc_586">又略。此所折骨，直破折餘體可殽者升之俎，一而已。不備三者，賤。祭禮，接神者貴。凡骨有肉曰殽。《祭統》曰︰「凡為俎者，以骨為主。」貴者取貴骨，賤者取賤骨。貴者不重，賤者不虛，示均也。俎者，所以明惠之必均也。善為政者如此，故曰見政事之均焉。公有司亦士之屬，命於君者也。私臣，自己所辟除者。</p>
<p class="jianshu" id="online_toc_587"><span class="yinwen">疏</span>注「又略」至「除者」。○釋曰︰云「又略」者，上文長兄弟及宗人直言「折」，不言所折骨體，已是略。此又不言折而言「殽」，是又略也。言此所折骨，值有餘體，即破之可也。云「祭禮，接神者貴」者，謂長兄弟及宗人已上俎皆三，皆有嚌肺，以接神及尸貴，故三體，不止接神，尸，神象。所接尸者，亦貴可知。自眾賓已下，折體而已，不接尸，神賤無獻故也。宗人雖不獻，執巾以授尸，亦名接尸也。引《祭統》者，見貴賤皆有骨，示均之義。云「己所辟除」者，則府史之等不命於君者也。</p>
<p class="strong" id="online_toc_588">膚一，離肺一。</p>
<p class="strong" id="online_toc_589">公有司門西，北面東上，獻次眾賓。私臣門東，北面西上，獻次兄弟。升受，降飲。</p>
<p class="zhushi" id="online_toc_590">獻在後者，賤也。祭祀有上事者，貴之，非執事者，亦皆與旅。</p>
<p class="jianshu" id="online_toc_591"><span class="yinwen">疏</span>注「獻在」至「與旅」。○釋曰︰公有司獻在眾賓後，私臣獻在兄弟後，故云「獻在後者賤也」。云「祭祀有上事者貴之」者，謂眾賓兄弟次賓之卑，得獻眾賓，擇取公有司可執事者，謂前舉鼎匕載羞從獻眾賓，擇取公有司酬爵之屬。如此者，門外在有司群執事中，入門列在東面，為眾賓，餘者在門西位也。兄弟雖無上事，亦皆在西面位，族親故也。私臣獻在兄弟後者，職賤，公有司在眾賓後，不執事賤於執事者，故曰有上事者貴之。宗人獻與旅齒於眾賓，則公有司為之佐食，於旅齒於兄弟，則私臣之中擇為賓使為佐食也。是以前文「佐食北面，立于中庭」，注云「佐食，賓佐尸食者」是也。案前賓得獻，「薦脯醢，設折俎」，注云︰「公有司設之。」及獻兄弟薦脀，注云︰「私人為之。」與二者皆使執事，云非執事者，以受獻者不得自設俎，暫使二者設之，非本執事之人。然則公有司私臣薦俎，皆使徒隸為之與？云「皆與旅」者，上宗人獻旅，云齒於眾賓，佐食旅，齒於兄弟。是但言獻次，不言旅，以宗人佐食，約之與旅者，亦此二人也。若天子諸侯祭祀，其位無文，此公有司在門西，北面東上，私臣在門東，北面西上。天子諸侯祭祀，可依此位矣。同姓無爵者，在阼階前西面北上，卿西階前東面北上。大夫在門東北面，士門西北面，旅食在其後。《少牢》下編云眾賓位在門東，北面。既獻，在西階西南，眾賓繼上賓而南。天子諸侯之賓，其位或依此與？案《祭統》云︰「凡賜爵，昭為一，穆為一。昭與昭齒，穆與穆齒。凡群有司皆以齒。此之謂長幼有序。」此不見昭穆位者，主人眾兄弟非昭穆乎？故彼注昭穆，猶《特牲》、《少牢饋食之禮》主人之眾兄弟也。群有司猶眾賓，下及執事者，君賜之爵，謂若酬之是也。若其有爵者，則以爵序之，何故然也？案《文王世子》其在外朝則以官，其在宗廟之中，則如外朝之位。宗人授事，以爵以官，是不以姓。其獻之亦以官，故《祭統》云「尸飲五，君洗玉爵獻卿；尸飲七，以瑤爵獻大夫；尸飲九，以散爵獻士及群有司。皆以齒，明尊卑之等」是也。其酬，蓋因此位而昭穆得獻，蓋依《少牢》下編︰「主人洗升，酌獻兄弟阼階上。」注云︰「兄弟長幼立飲賤，不別大夫之賓，尊於兄弟。」又曰︰「辨受爵，其位在洗東，西面北上。升受爵，其薦脀設于其位。」注云︰「先著其位於上，乃後云薦脀設于其位，明位初在是也。」此中皆無爵者，以此二者差之，知無爵者從昭穆，有爵者則以官矣。鄉釋執事者，貴即眾賓無事者公有司、私臣，注《祭統》云「群有司猶眾賓下及執事者」，似眾賓不執事，言「下及」，殊卑者，指謂公有司、私臣，是亦得名為執事。言眾賓據尊言，謂之不執事者，或眾賓中容有不執事者也。</p>
</div></body></html>