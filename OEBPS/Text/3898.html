<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-Hant" xml:lang="zh-Hant"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">卷一・士冠禮第一</title></head><body><div id="text">


<div class="section" id="title-0"><h2>士冠禮第一</h2></div>

<p class="strong">士冠禮。筮于庿門。</p>
<p class="zhushi">筮者，以蓍問日吉凶於《易》也。冠必筮日於庿門者，重以成人之禮成子孫也。庿，謂禰庿。不於堂者，嫌蓍之靈由庿神。</p>
<p class="jianshu"><span class="yinwen">疏</span>「士冠」至「庿門」。○釋曰︰自此至「宗人告事畢」一節，論將行冠禮，先筮取日之事。案下文云「布席于門中，闑西閾外」者，閾為門限，即是門外。故《特牲禮》筮日，主人即位於門外西面。此不言門外者，閾外之文可參，故省文也。○注「筮者」至「庿神」。○釋曰︰鄭知筮以蓍者，《曲禮》云「龜曰卜，蓍曰筮」，故知筮以蓍也。云「問日吉凶於《易》也」者，下云「若不吉，則筮遠日，如初儀」；又案《周禮》大卜掌《三易》，一曰《連山》，二曰《歸藏》，三曰《周易》；筮得卦，以《易》辭占吉凶，故云問日吉凶於《易》也。不筮月者，《夏小正》云︰「二月綏多士女，冠子取妻時也。」既有常月，故不筮也。云「冠必筮日於庿門者，重以成人之禮成子孫也」者，案《冠義》云︰「筮日筮賓，所以敬冠事。敬冠事，所以重禮。」是筮日為重禮之事也。《冠義》又云︰「古者重冠。重冠，故行之於庿。行之於庿者，所以尊重事。尊重事，而不敢擅重事。不敢擅重事，所以自卑而尊先祖也。」是成人之禮成子孫也。此經唯論父子、兄弟，不言祖孫。鄭兼言孫者，家事統於尊，若祖在則為冠主，故兼孫也。云「庿謂禰庿」者，案《昏禮》行事皆直云庿，《記》云「凡行事，受諸禰庿」，此經亦直云庿，故知亦於禰庿也。然《儀禮》之內單言庿者，皆是禰庿，若非禰庿，則以庿名別之。故《聘禮》云︰「賓朝服問卿，卿受于祖庿。」又受聘在始祖庿，即云「不腆先君之祧」，是不言於庿，舉祖祧以別之也。士於庿，若天子、諸侯冠，在始祖之庿。是以襄九年季武子云「以先君之祧處之」，祧則與《聘禮》先君之祧謂遷主所藏始祖同也。若然，服虔注以祧為曾祖者，以其公還及衛，冠於衛成公之庿。服注︰「成公，衛曾祖。」故以祧為曾祖庿。時不冠於衛之始祖，以非已庿故也。無大夫冠禮，若幼而冠者，與士同在禰庿也。云「不於堂者，嫌蓍龜之靈由庿神」者，此據經冠在庿堂，此蓍筮在門外，不同處，故以庿決堂。以蓍自有靈，知吉凶不假庿神，故云嫌蓍龜之靈由庿神也。案《天府職》云︰「季冬，陳玉，以貞來歲之美惡。」注云︰「問歲之美惡，謂問於龜。」凡卜筮者，實問於鬼神，龜筮能出其卦兆之占耳。若然，卜筮實問七八九六之鬼神，故以六玉禮耳。而龜筮直能出其卦兆之占，似無靈者，各有所對。若以蓍龜對生數、成數之鬼神，則蓍龜直能出卦兆，不得有神。若以卦對生成之鬼神，則蓍龜亦自有神。是以《易‧繫辭》云「蓍之德圓而神」，又云「定天下之吉凶，成天下之亹亹者，莫善於蓍龜。」又郭璞云︰「上有蔭叢蓍，下有千齡蔡。」凡虫之智，莫善於龜；凡草之靈，莫善於蓍。蓍、龜自有靈也。若蓍自有神，不假庿神也。不於寢門筮者，一取成人之禮成子孫，二兼取鬼神之謀。故《易‧繫辭》云「人謀鬼謀」，鄭注云︰「鬼謀，謂謀卜筮於庿門。」是也。</p>
<p class="strong">主人玄冠，朝服，緇帶，素韠，即位于門東，西面。</p>
<p class="zhushi">主人，將冠者之父兄也。玄冠，委貌也。朝服者，十五升布衣而素裳也。衣不言色者，衣與冠同也。筮必朝服者，尊蓍龜之道。緇帶，黑繒帶。士帶博二寸，再繚四寸，屈垂三尺。素韠，白韋韠，長三尺，上廣一尺，下廣二尺，其頸五寸，肩革帶博二寸。天子與其臣，玄冕以視朔，皮弁以日視朝。諸侯與其臣，皮弁以視朔，朝服以日視朝。凡染黑，五入為緅，七入為緇，玄則六入與？</p>
<p class="jianshu"><span class="yinwen">疏</span>「主人」至「西面」。○釋曰︰此主人將欲謀日之時，先服，即位於禰庿門外，東西而立，以待筮事也。○注「主人」至「八與」。○釋曰︰經直云主人，當是父兄加冠之禮。知兼有兄者，《論語》云︰「出則事公卿，入則事父兄。」父兄者，一家之統，父不在則兄為主可知，故兼其兄也。又案下文「若孤子，則父兄戒宿。冠之日，主人紒而迎賓」，則無親父親兄，故彼注云「父、兄，諸父、諸兄」，則知此主人迎賓是親父、親兄也。云「玄冠，委貌」者，此云玄冠，下記云委貌，彼云委貌，見其安正容體；此云玄冠，見其色；實一物也。云「朝服者，十五升布衣」者，《雜記》云「朝服十五升」，布也。云「素裳」者，雖經不言裳，裳與韠同色，云素韠者，故知裳亦積白素絹為之也。云「衣不言色者，衣與冠同也」者，禮之通例，衣與冠同色，故《郊特牲》云「黃衣黃冠」是也。裳與韠同色，故下爵弁服、纁裳、韎韐，韎韐即纁之類是也。經直云朝服不言色，與冠同可知也。若然，鄭不言裳與韠同色者，舉衣與冠同，裳與韠同，亦明知，故不言也。其衣冠色異，經即別言之。是以下云爵弁服純衣是也。云「筮必朝服者，尊蓍龜之道」者，此決正冠時，主人服玄端爵韠，不服此服，朝服是尊蓍龜之道也。若然，下文云有司如主人服，又宿賓，賓如主人服，又宿贊冠者，及夕為期，皆朝服。云尊蓍龜者，案《鄉飲酒》主人朝服，則此有司、賓主朝服，自是尋常相見所服，非特相尊敬之禮。此筮而朝服，決正冠時與。士之祭禮，入庿常服玄端。今此筮亦在庿，不服玄端，故云尊蓍龜之道。此筮唯有蓍草，言龜者，按《周禮》小事徒筮而已；若大事，先筮而後卜。龜筮是相將之物，同著朝服，故兼言龜，是以《雜記》卜筮皆朝服也。案《特牲禮》筮日與祭同服玄端，《少牢》筮日與祭同服朝服，不特尊蓍龜者。彼為祭事，龜不可尊於先祖，故同服。此為冠事，冠事龜可尊於子孫，故服異也。云「緇帶，黑繒帶」者，案《玉藻》云「君素帶，終裨。大夫素帶，裨垂。士練帶，率下裨」。注云︰「大夫裨其紐及末，士裨其末而已。」又云「雜帶，君朱綠，大夫玄華，士緇裨」。鄭云︰「君裨帶上以朱，下以綠終之。大夫裨垂外以玄，內以華。士裨垂之下，外內皆以緇，是謂緇帶。」鄭彼云「是謂」者，指此文也。若然，天子、諸侯帶繞腰及垂者，皆裨之。大夫則不裨其繞腰者，直裨垂之三尺屈而垂者。士則裨其末繞三尺，所垂者不裨，在者若然。大帶所用物︰大夫已上用素；士練繒為帶體，所裨者用緇。則此言緇，據裨者而言也。云「士帶博二寸，再繚四寸，屈垂三尺」者，此亦《玉藻》文。大夫已上大帶博四寸。此士卑降於大夫已上，博二寸，再繚共為四寸，屈垂三尺。則大夫已上亦屈垂三尺同矣。云「素韠，白韋韠」者，案《玉藻》云︰「韠，君朱，大夫素，士爵韋。」彼以韠為總目，而云君朱，大夫素，士爵韋，是韠色不同。下云韋者，是君、大夫同用韋也。但彼是玄端服之韠，此士用素韋為之，故鄭云白韋韠也。又云「韠，長三尺」至「博二寸」，亦皆《玉藻》文。鄭彼注云︰「頸五寸，亦謂廣也。頸中央、肩兩角皆上接革帶，肩與革帶廣同。」此韠即黻也。祭服謂之黻，朝服謂之韠也。云「天子與其臣，玄冕以視朔，皮弁以日視朝」者，此約《玉藻》而知。案彼云天子玄端，「聽朔於南門之外」，「皮弁以日視朝」。又云諸侯「皮弁以聽朔於大庿，朝服以日視朝於內朝」，彼注云︰「端當為冕。」謂天子以玄冕聽朔於南門之外、明堂之中。彼皆不言臣，此鄭兼言臣者，欲見在朝君臣同服。引之者，証此玄冕朝服而筮者是諸侯之士。則諸侯與其臣與子加冠，同服皮弁以筮日。天子與其臣與子加冠，同服玄冕以筮日矣。知天子服玄冕、諸侯服皮弁以筮日者，鄭既取君臣同服，明筮時還君臣同服。若云天子用玄冕、諸侯用皮弁，其臣不得上同于君，君下就臣同朝服也。云「凡染黑，五入為緅，七入為緇，玄則六入與」者，案《爾雅》一染謂之縓，再染謂之赬，三染謂之纁。」此三者皆是染赤法。《周禮‧鍾氏》染鳥羽云︰「三入為纁，五入為緅，七入為緇。」此是染黑法，故云凡染黑也。但《爾雅》及《周禮》無四入與六入之文，《禮》有色朱玄之色，故注此玄則六入，下經注云朱則四入，無正文，故皆云「與」以疑之。但《論語》有紺緅連文，紺又在緅上，則以纁入赤為朱，若以纁入黑則為紺。故《淮南子》云︰「以涅染緅則黑于涅。」又以紺入黑汁則為緅，故紺緅連言也。若然，玄為六入，緇為七入，深淺不同。而鄭以衣與冠同，以緇與玄同色者，大同小異，皆是黑色，故云同也。</p>
<p class="strong">有司如主人服，即位于西方，東面，北上。</p>
<p class="zhushi">有司，群吏有事者，謂主人之吏，所自辟除，府史以下，今時卒吏及假吏是也。</p>
<p class="jianshu"><span class="yinwen">疏</span>「有司」至「北上」。○釋曰︰此論主人有司從主人有事，故立位于庿門外西方，東面以待事也。○注「有司」至「是也」。○釋曰︰士雖無臣，皆有屬吏、胥徒及仆隸，故云「有司，群吏有事者」也。云「謂主人之吏，所自辟除，府史以下」者，案《周禮》三百六十官之下，皆有府史胥徒，不得君命，主人自辟除，去役賦，補置之，是也。又案《周禮》皆云府史，此云群吏，吏、史亦一也。故舉漢法為証。又《周禮》鄭注云︰「官長所自辟除。」此云主人者，以此經云主人，故依經而直云主人，主亦為長者也。又此注以有司為群吏，案《特牲》以有司為士屬吏，不同者，言群吏則為府吏胥徒也；言屬吏則謂君命之士。是以下文「宿贊冠者」注云︰「謂賓若他官之屬，中士若下士也。」又主人贊者，亦云「其屬中士若下士」，是言屬者尊之義。《特牲》之「有司，士之屬吏」亦親類也。《特牲》有司之上有子姓，此文無者，彼祭祀事重，故子姓皆來；此冠事稍輕，故容有不至，故不言。</p>
<p class="strong">筮與席、所卦者，具饌于西塾。</p>
<p class="zhushi">筮，所以問吉凶，謂蓍也。所卦者，所以畫地記爻，《易》曰︰「六畫而成卦。」饌，陳也。具，俱也。西塾，門外西堂也。</p>
<p class="jianshu"><span class="yinwen">疏</span>「筮與」至「西塾」。○釋曰︰下云「布席于門中闑西閾外」，彼據筮。此云西塾，據陳處。○注「筮所」至「堂也」。○釋曰︰「筮，所以問吉凶，謂蓍也」者，案《曲禮》云︰「龜為卜，策為筮。」故知問吉凶謂蓍。案《易》筮法用四十九蓍，「分之為二以象兩，卦一以象三，揲之以四以象四時。歸奇于扐以象閏」，「十有八變而成卦」是也。云「所卦者，所以畫地記爻」者，筮法，依七八九六之爻而記之，但古用木畫地，今則用錢。以三少為重錢，重錢則九也。三多為交錢，交錢則六也。兩多一少為單錢，單錢則七也。兩少一多為拆錢，拆錢則八也。案《少牢》云︰「卦者在左坐，卦以木。」故知古者畫卦以木也。云「《易》曰六畫而成卦」者，《說卦》文，彼云︰「昔者聖人之作《易》也，將以順性命之理，是以立天之道曰陰與陽，立地之道曰柔與剛，立人之道曰仁與義。兼三才而兩之，故《易》六畫成卦。」注云︰三才，天、地、人之道，六畫，畫六爻。引之者，証畫地識爻之法。云「西塾，門外西堂也」者，案《爾雅》云︰「門側之堂謂之塾。」即《士虞禮》云「羞燔俎在內西塾上，南順」是也。筮在門外，故知此經西塾門外西堂也。</p>
<p class="strong">布席于門中，闑西閾外，西面。</p>
<p class="zhushi">闑，門橛。閾，閫也。古文闑為槷，閾為蹙。</p>
<p class="jianshu"><span class="yinwen">疏</span>「布席」至「西面」。○釋曰︰此所布之席擬卜筮之事。言在「門中」者，以大分言之。云「闑西閾外」者，指陳席處也。○注「闑門」至「為蹙」。○釋曰︰云「闑，門橛」者，闑，一名橛也。云「閾，閫也」者，《曲禮》云「外言不入于閫」，閫，門限，與閾為一也。云「古文闑為槷，閾為蹙」者，遭于暴秦，燔滅典籍，漢興，求錄遺文之後，有古書、今文。《漢書》云︰魯人高堂生為漢博士，傳《儀禮》十七篇。是今文也。至武帝之末，魯恭王壞孔子宅，得古《儀禮》五十六篇，其字皆以篆書，是為古文也。古文十七篇與高堂生所傳者同，而字多不同，其餘三十九篇絕無師說，秘在於館。鄭注《禮》之時，以今、古二字並之。若從今文不從古文，即今文在經，闑閾之等是也，於注內疊出古文，槷蹙之屬是也。若從古文不從今文，則古文在經，注內疊出今文，即下文「孝友時格」，鄭注云︰「今文格為嘏。」又《喪服》注「今文無冠布纓」之等是也。此注不從古文槷蹙者，以槷蹙非門限之義，故從今不從古也。《儀禮》之內，或從今，或從古，皆逐義強者從之。若二字俱合義者，則互挽見之，即下文云「壹揖壹讓升」，注云︰「古文壹皆作一。」《公食大夫》「三牲之肺不離贊者辯取之一以授賓」，注云︰「古文一為壹。」是大小注皆疊。今古文二者俱合義，故兩從之。又鄭疊古今之文者，皆釋經義盡乃言之。若疊今古之文說，須別釋餘義者，則在後乃言之，即下文「孝友時格」注云「今文格為嘏」，又云「凡醮不祝」之類是也。若然，下記云「章甫殷道」，鄭云︰「章，明也。殷質，言以表明丈夫也。甫，或為父，今文為斧。」事相違，故因疊出今文也。</p>
<p class="strong">筮人執筴，抽上韇，兼執之，進受命於主人。</p>
<p class="zhushi">筮人，有司主三易者。韇，藏筴之器。今時藏弓矢者謂之韇丸也。兼，并也。進，前也，自西方而前。受命者當知所筮也。</p>
<p class="jianshu"><span class="yinwen">疏</span>「筮人」至「主人」。○釋曰︰此經所陳，據筮時之事。案《少牢》云︰史「左執筮，右抽上韇、兼與筮執之，東面受命于主人」。得主人命訖，「史曰︰諾。西面于門西，抽下韇，左執筮，右兼執韇以擊筮」。乃立筮。此云筴，彼云筮，一也。但筮法不殊，此亦應不異。《少牢》具陳，此不言者，文不具，當與彼同。案《三正記》，大夫蓍五尺，故立筮；士之蓍三尺，當坐筮。與彼異也。○注「筮人」至「筮也」。○釋曰︰案《周禮‧春官》︰「筮人掌《三易》︰一曰《連山》，二曰《歸藏》，三曰《周易》。」注云︰「問蓍曰筮，其占易。」是筮人主三易者也。云「韇，藏筴之器」者，韇有二，其一從下向上承之，其一從上向下韜之也。云「今時藏弓矢者謂之韇丸也」者，此舉漢法為況，亦欲見韜弓矢者以皮為之，故《詩》云」象弭魚服「，是以魚皮為矢服，則此韇亦用皮也。知「自西方而前」者，上云「即位于西方」，故知前向東方受命也。云「受命者，當知所筮也」者，謂執之不知以請筮何事，宰遂命之也。凡卜筮之法，案《洪範》云︰「七稽疑，擇建立卜筮人。三人占，從二人之言」。又案《尚書‧金縢》云︰「乃卜三龜，一習吉。」則天子、諸侯卜時三龜並用，于玉、瓦、原三人各占一兆也。筮時，《連山》、《歸藏》、《周易》亦《三易》並用。夏殷以不變為占，《周易》以變者為占，亦三人各占一《易》，卜筮皆三占從二。三者，三吉為大吉，一凶為小吉，三凶為大凶，一吉為小凶。案《士喪禮》筮宅「卒筮，執卦以示命筮者，命筮者受視，反之，東面，旅占」，注云︰「旅，眾也。反與其屬共占之，謂掌《連山》、《歸藏》、《周易》者。」又卜葬日云「占者三人在其南」注云︰「占者三人，掌玉兆、瓦兆、原兆者也。」《少牢》大夫禮亦云三人占。鄭既云反與其屬占之，則鄭意大夫卜筮同用一龜、一易，三人共占之矣。其用一龜、一易，則三代類用，不專一代。故《春秋緯演孔圖》云︰「孔子修《春秋》，九月而成。卜之，得《陽豫》之卦。」宋均注云︰「《陽豫》，夏殷之卦名。」故今《周易》無文。是孔子用二代之筮。則大夫卜筮，皆不常據一代者也。</p>
<p class="strong">宰自右少退，贊命。</p>
<p class="zhushi">宰，有司主政教者也。自，由也。贊，佐也。命，告也。佐主人告所以筮也。《少儀》曰︰「贊幣自左，詔辭自右。」</p>
<p class="jianshu"><span class="yinwen">疏</span>「宰自」至「贊命」。○注「宰有」至「自右」。○釋曰︰知宰是有司主政教者，士雖無臣，以屬吏為宰，若諸侯使司徒兼塚宰以出政教之類，故云「主政教者」。引《少儀》者，取証贊命在右之義，以其地道尊右，故贊命皆在右。是以《士喪禮》亦云︰「命筮者在主人之右。」注云︰「命尊者宜由右出。」《特牲》云︰「宰自主人之左贊命。」不由右者，為神求吉變故也。《士喪》在右不在左者，以其始死，未忍異于生，故在右也。《少牢》宰不贊命，大夫尊屈，士卑不嫌，故使人贊命也。</p>
<p class="strong">筮人許諾，右還，即席坐，西面，卦者在左。</p>
<p class="zhushi">即，就也。東面受命，右還北行就席。卦者，有司主畫地識爻者也。</p>
<p class="jianshu"><span class="yinwen">疏</span>「筮人」至「在左」。○釋曰︰此言筮人於主人受命訖，行筮事也。但即席坐西面者，主人為筮人而言作坐，文宜在西面下。今退西面于下者，欲西面之文下就畫卦者，亦西向故也。○注「即就」至「爻者」。○釋曰︰鄭知「東面受命」者，以其上文有司在西方東面，主人在門東西面，今從門西東面，主人之宰命之，故東面受命可知也。知「右還北行就席」者，以其主人在門外之東南，席在門中，故知右還北行，乃得西面就席坐也。云「卦者，有司主畫地識爻者」，上云所卦者，謂於此云卦者，據人以杖畫地，記識爻之七八九六者也。</p>
<p class="strong">卒筮，書卦，執以示主人。</p>
<p class="zhushi">卒，已也。書卦者，筮人以方寫所得之卦也。</p>
<p class="jianshu"><span class="yinwen">疏</span>「卒筮」至「主人」。○釋曰︰此言所筮六爻俱了，卦體得成，更以方版畫體示主人之事也。○注「卒已」至「之卦」。○釋曰︰云「書卦者筮人」者，下文云「筮人還東面旅占」，明此書卦是筮人也。不使他人書卦者，筮人尊卦，亦是尊蓍龜之道也。案《特牲》云︰「卒筮，寫卦，筮者執以示主人。」注云︰「卦者主畫地識爻，六爻備，乃以方版寫之。」則彼寫卦亦是卦者。故鄭云卦者畫爻者。彼為祭禮，吉事尚提提，故卦者寫卦，筮人執卦以示主人。《士喪禮》注云︰「卦者寫卦示主人。」經無寫卦之文，是卦者自畫示主人。以其喪禮遽于事，故卦者自畫自示主人也。此冠禮，筮者自為自示主人，冠禮異于祭禮、喪禮故也。</p>
<p class="strong">主人受，眡反之。</p>
<p class="zhushi">反，還也。</p>
<p class="jianshu"><span class="yinwen">疏</span>「主人受眡反之」。○釋曰︰此筮訖，寫所得卦示主人。主人受得省視，雖未辨吉凶，主人尊，先受視以知卦體而已。主人既知卦體，反還與筮人，使人知其占吉凶也。</p>
<p class="strong">筮人還，東面旅占，卒，進告吉。</p>
<p class="zhushi">旅，眾也。還與其屬共占之。古文旅作臚。</p>
<p class="jianshu"><span class="yinwen">疏</span>「筮人」至「告吉」。○釋曰︰此言筮人既於主人受得卦體，還于門西東面，旅共占之，是吉卦。乃進向門東，東面告主人云︰吉也。</p>
<p class="strong">若不吉，則筮遠日，如初儀。遠日，旬之外。</p>
<p class="jianshu"><span class="yinwen">疏</span>「若不」至「初儀」。○釋曰︰《曲禮》「吉事先近日」，此《冠禮》是吉事，故先筮近日。不吉，乃更筮遠日。是上旬不吉，乃更筮中旬；又不吉，乃更筮下旬。云「如初儀」者，自「筮于庿門」已下至「告吉」是也。○注「遠日旬之外」。○釋曰︰《曲禮》云︰「旬之內曰近某日，旬之外曰遠某日。」彼據吉禮而言。旬之內曰近某日，據士禮旬內筮，故云近某日，是以《特牲》旬內筮日是也。旬之外曰遠某日者，據大夫以上禮旬外筮，故言遠某日，是以《少牢》筮旬有一日是也。案《少牢》云︰「若不吉，則及遠日，又筮日如初。」鄭注云︰「及，至也。遠日後丁若後己。」言至遠日，又筮日如初，明不並筮，則前月卜來月之上旬，上旬不吉；至上旬，又筮中旬，中旬不吉；至中旬，又筮下旬；下旬不吉則止，不祭祀也。若然，《特牲》不言及，則可上旬之內筮，不吉則預筮中旬，中旬不吉，又預筮下旬，又不吉則止。若此冠禮亦先近日，《士冠禮》亦于上旬之內預筮三旬，不吉則更筮後月之上旬。以其祭祀用孟月，不容入他月。若冠子，則年已二十不可止，然須冠，故容入後月也。若然，大夫已上筮旬外，士筮旬內。此士禮，而注云「遠日，旬之外」者，此遠日旬之外，自是當月上旬之內筮不吉，更筮中旬。云遠日，非謂《曲禮》文。大夫以上，前月預筮來月上旬為遠某日者，彼自有遠日，與此別也。</p>
<p class="strong">徹筮席。</p>
<p class="zhushi">徹，去也，斂也。</p>
<p class="jianshu"><span class="yinwen">疏</span>「徹筮席」。○注「徹去也斂也」。○釋曰︰據席則徹去之，筮則斂藏之，故兩訓之也。</p>
<p class="strong">宗人告事畢。</p>
<p class="zhushi">宗人，有司主禮者也。</p>
<p class="jianshu"><span class="yinwen">疏</span>「宗人告事畢」。○注「宗人」至「禮者」。○釋曰︰士雖無臣，亦有宗人掌禮，比于宗伯，故云「有司主禮者」。</p>
<p class="strong">主人戒賓，賓禮辭，許。</p>
<p class="zhushi">戒，警也，告也。賓，主人之僚友。古者有吉事則樂與賢者歡成之，有凶事則欲與賢者哀戚之。今將冠子，故就告僚友使來。禮辭，一辭而許。再辭而許曰固辭。三辭曰終辭，不許也。</p>
<p class="jianshu"><span class="yinwen">疏</span>「主人」至「辭許」。○釋曰︰自此以下至「賓拜送」一節，論主人筮日訖三日之前，廣戒僚友，使來觀禮之事也。云「主人戒賓」者，謂主人親至賓大門外之西、東面，賓出大門外之東、西面戒之。云「賓禮辭許」者，即下云︰「戒賓曰︰‘某有子某，將加布于其首，愿吾子之教之也。’賓對曰︰‘某不敏，恐不能共事，以病吾子，敢辭。’主人曰︰‘某猶原吾子之終教之也。’賓對曰︰‘吾子重有命，某敢不從。’」是一度辭，后乃許之，是賓禮辭許者也。○注「戒警」至「許也」。○釋曰︰同官為僚，同志為友。此賓與主人同是官，與為同志，故以「僚友」解之。此謂上、中、下士嘗執摯相見者也。若未嘗相見，則不必戒，故鄭以僚友言之是也。云「古者有吉事則樂與賢者歡成之」者，則此經戒賓使來者是也。云「有凶事則欲與賢者哀戚之」者，則《士喪禮》始死命赴者使告君及同僚之等是也。云「禮辭，一辭而許」者，即此文是也。云「再辭而許曰固辭」者，則《士相見》云︰「‘某也原見，無由達，某子以命命某見。’主人對曰︰‘某子命某見，吾子有辱，請吾子之就家也，某將走見。’賓對曰︰‘某不足以辱命，請終賜見。’主人對曰︰‘某不敢為儀，固請吾子之就家也，某將走見。’賓對曰︰‘某不敢為儀，固以請。’主人對曰︰‘某也固辭，不得命，將走見。’」是其再辭而許，名為固辭之義也。云「三辭曰終辭不許也」者，又《士相見》云︰「士見于大夫，終辭其摯。」是三辭不許為終辭之義也。若一辭不許，后辭上許，則為禮辭許。若再辭不許，后三辭上許，則為再辭而許之曰固。辭若不許至於三辭，又不許，則為三辭曰終辭不許也。又三辭而許則曰三辭，若三辭不許乃曰終辭。是以《公食大夫》戒賓，「上介出請，入告，三辭」。又《司儀》云︰「諸公相為賓，主君郊勞，交擯，三辭，車逆，拜辱，三揖，三辭。」注云︰「先辭，辭其以禮來于外。后辭，辭升堂。」皆是三辭而許稱三辭。若然，此戒賓，賓禮辭許，不固辭。案《鄉飲酒》主人「請賓，賓禮辭，許」。注云︰「不固辭者，素所有志。」是賓習道藝，本望賓舉，是素所有志，故不固辭。此亦素有志，樂與主人歡成冠禮，故不固辭。諸經云禮辭許者，是素有志之類也。</p>
<p class="strong">主人再拜，賓答拜。主人退，賓拜送。</p>
<p class="zhushi">退，去也，歸也。</p>
<p class="jianshu"><span class="yinwen">疏</span>案《鄉飲酒》︰「主人戒賓，賓拜辱，主人答拜。乃請賓，賓禮辭，許，主人再拜，賓答拜。主人退，賓拜辱。」《鄉射》亦然，皆與此文不同。此經文不具，當依彼文為正。但此不言拜辱者，亦是不為賓已故也。</p>
<p class="strong">前期三日，筮賓，如求日之儀。</p>
<p class="zhushi">前期三日，空二日也。筮賓，筮其可使冠子者，賢者恆吉。《冠義》曰︰「古者冠禮筮日筮賓，所以敬冠事。敬冠事所以重禮，重禮所以為國本。」</p>
<p class="jianshu"><span class="yinwen">疏</span>「前期」至「之儀」。○釋曰︰此文下盡「宿贊冠者亦如之」，論筮賓若贊冠者之節。云「前期三日」者，加日為期，期前三日也。筮賓者，謂於僚友眾士之中，筮取吉者為加冠之賓也。云「如求日之儀」者，亦于庿門外，下至告事畢，唯命筮別，其餘威儀並同，故云如求日之儀也。命筮雖無文，宰、贊蓋云︰主人某為適子某加冠，筮某為賓，庶幾從之。若庶子，則改「適」字為「庶」字，其餘亦同。此經不云命筮，並上筮日亦不云命筮者，皆文不具也。○注「前期」至「國本」。○釋曰︰云「前期三日，空二日也」者，謂正加冠日是期日，冠日之前空二日，外為前期三日，故云空二日也。二日之中，雖有宿賓、宿贊冠者，及夕為期，但非加冠之事，故云空也。云」筮賓，筮其可使冠子者」，即下文三加，皆賓親加冠于首者是也。云「賢者恆吉」者，解經先戒后筮之意。凡取人之法，先筮后戒。今以此賓是賢者，必知吉，故先戒賓，賓已許，方始筮之。以其賢恆自吉，故先戒后筮之也。若賢恆吉，必筮之者，取其審慎重冠禮之事，故鄭引《冠義》為証也。云「重禮所以為國本」者，《詩》云︰「人而無禮，胡不遄死。」《禮運》云︰「治國不以禮，猶無耜而耕也。」故云重禮所以為國本也。然冠既筮賓，《特牲》、《少牢》不筮賓者，彼以祭祀之事，主人自為獻主，群臣助祭而已。天子諸侯之祭，祭前已射，于射宮擇取可預祭者，故不筮之也。</p>
<p class="strong">乃宿賓。賓如主人服，出門左，西面再拜。主人東面答拜。</p>
<p class="zhushi">宿，進也。宿者必先戒，戒不必宿。其不宿者為眾賓，或悉來或否。主人朝服。</p>
<p class="jianshu"><span class="yinwen">疏</span>「乃宿」至「答拜」。○釋曰︰此經為宿賓，擯者傳主人辭，入內告賓，賓如主人服，出門與主人相見之儀也。○注「宿進」至「朝服」。○釋曰︰鄭訓宿為進者，謂進之使知冠日當來，故下文「宿曰︰‘某將加布于某之首，吾子將蒞之，敢宿。’賓對曰︰‘某敢不夙興。’」是宿之使進之義也。云「宿者必先戒」者，謂若賓及贊冠同在上戒賓之內已戒之矣，今又宿，是宿者必先戒也。云「戒不必宿」者，即上文戒賓之中，除正賓及贊冠者，但是僚友欲觀禮者，皆戒之。使知而已，后更不宿，是戒不必宿者也。云「不宿者為眾賓，或悉來或否」者，此決賓與贊冠者戒而又宿，不得不來，眾賓主來觀禮，非要須來，容有不來者，故直戒不宿也。云「主人朝服」者，是上文筮日時朝服，至此無改服之文，則知皆朝服。凡有戒無宿者，非止於此。案《鄉飲酒》、《鄉射》主人戒賓及《公食大夫》各以其爵，皆是當日之戒，理無宿也。又《大射》「宰戒百官有事于射者，射人戒諸公卿大夫射，司士戒士射與贊者。前射三日，宰夫戒宰及司馬」，皆有戒而無宿是也。「射人宿視滌」，此言宿者，謂將射之前，於宿預視滌濯，非戒宿之意也。若然，《特牲禮》云前期三日宿尸，前無戒而直有宿者，《特牲》文不具，其實亦有戒也。又《禮記‧祭統》云︰「先期旬有一日，宮宰宿夫人，夫人亦散齊七日，致齊三日。」注云︰「宿，讀為肅。肅，猶戒也。戒輕、肅重也者。彼以夫人尊，故不得言戒，而變言宿。讀為肅者，肅亦戒之意。」彼以宿當戒處，非謂祭前三日之宿也。《大宰》云「祀五帝則掌百官之誓戒」者，謂戒百官使之散齊，至祭前三日，當致齊也。凡宿賓之法，案《特牲》云前期三日筮尸，乃宿尸，厥明夕，陳鼎。則前期二日宿之也。《少牢》「筮吉」下云「宿」，鄭注云︰「大夫尊，儀益多，筮月既戒，諸官以齊戒矣。至前祭一日，又戒以進之，使知祭日當來。」又云︰「前宿一日，宿戒尸。」注云︰「先宿尸者，重所用為尸者，又為將筮。」吉則乃遂宿尸。是前祭二日筮尸訖宿尸，至前祭一日又宿尸。天子、諸侯祭前三日宿之，使致齊也。</p>
<p class="strong">乃宿賓。賓許，主人再拜，賓答拜。主人退，賓拜送。</p>
<p class="zhushi">乃宿賓者，親相見，致其辭。</p>
<p class="jianshu"><span class="yinwen">疏</span>「乃宿」至「拜送」。○釋曰︰上據擯者傳辭，賓出與主人相見。此經據主人自致辭，故再舉宿賓之文也。</p>
<p class="strong">宿贊冠者一人，亦如之。</p>
<p class="zhushi">贊冠者，佐賓為冠事者，謂賓若他官之屬，中士若下士也。宿之以筮賓之明日。</p>
<p class="jianshu"><span class="yinwen">疏</span>「宿贊」至「如之」。○注「贊冠」至「明日」。○釋曰︰案下文冠子之時，贊者坐櫛、設纚、卒紘之類，是贊冠者佐賓為冠事者。以其佐賓為輕，故不筮也。云「謂賓若他官之屬」者，此所取本由主人之意，或取賓之屬，或取他官之屬，故鄭兩言之。案《周禮》三百六十官，每官之下皆有屬官。假令上士為官首，其下有中士、下士為之屬。若中士為官首，其下即有下士為之屬也。云「中士若下士也」者，此據主人是上士而言之。贊冠者皆降一等。假令主人是上士，賓亦是上士，則取中士為之贊。假令主人是下士，賓亦是下士，則亦取下士為之贊。禮窮則同，故也。云「宿之以筮賓之明日」者，以下有「厥明夕為期」，是冠前一日宿賓。宿贊在厥明之上，則去冠前二日矣。筮賓是前期三日，則知宿賓贊冠者是筮賓之明日，可知不在宿賓下。而在宿贊冠之下言之者，欲取為厥明相近故也。</p>
<p class="strong">厥明夕，為期于廟門之外。主人立于門東，兄弟在其南，少退，西面，北上。有司皆如宿服，立于西方，東面，北上。</p>
<p class="zhushi">厥，其也。宿服，朝服。</p>
<p class="jianshu"><span class="yinwen">疏</span>「厥明」至「北上」。○釋曰︰自此至「賓之家」，論冠前一日之夕為明日加冠之期告賓之事也。云「厥明夕為期」者，謂宿賓與贊冠明日向暮為加冠之期。必於廟門者，以冠在廟，知亦在廟為期也。主人之類在門東，賓之類在門西者，各依賓主之位，夾處東西也。○注「厥其」至「朝服」。○釋曰︰知「宿服，朝服」者，以其宿服如筮日之服，筮日朝服，轉相如，故知是朝服也。</p>
<p class="strong">擯者請期，宰告曰︰「質明行事。」</p>
<p class="zhushi">擯者，有司佐禮者，在主人曰擯，在客曰介。質，正也。宰告曰，旦日正明行冠事。</p>
<p class="jianshu"><span class="yinwen">疏</span>「擯者」至「行事」。○釋曰︰上經布位已訖，故此經見為期之事。言請期者，謂請主人加冠之期。言告曰者，即是宰贊命告之也。○注「擯者」至「冠事」。○釋曰︰上云有司，此言擯者，故知擯者是有司佐主人行冠禮者也。云「在主人曰擯，在客曰介」者，案《聘禮》及《大行人》皆以在主人曰擯，在客稱介，亦曰相，《司儀》云「每門止一相」是也。云「旦日正明行冠事」者，案《特牲》「請期曰羹飪」，鄭注云︰「肉謂之羹。飪，熟也。謂明日質明時而曰肉熟，重豫勞賓。」此無羹飪，故云質明。《少牢》云「旦明行事」，故此注取彼而言旦日正明行冠事也。</p>
<p class="strong">告兄弟及有司，</p>
<p class="zhushi">擯者告也。</p>
<p class="jianshu"><span class="yinwen">疏</span>「告兄弟及有司」。○注「擯者告也」。○釋曰︰上文陳兄弟及有司位次，此告訖，下乃云告事畢，則兄弟及有司亦廟門之外矣。必告之者，禮取審慎之義，故也。必知擯者告者，上擯者請期，此即云告，明還是擯者告可知。</p>
<p class="strong">告事畢。</p>
<p class="zhushi">宗人告也。</p>
<p class="jianshu"><span class="yinwen">疏</span>「告事畢」。○注「宗人告也」。○釋曰︰知宗人告者，亦約上文筮日時宗人告事得知也。</p>
<p class="strong">擯者告期于賓之家。</p>
<p class="jianshu"><span class="yinwen">疏</span>「擯者」至「之家」。○釋曰︰有司是家之屬吏者，則告期皆得在位。賓是同僚之等，為期時不在，故就家告之。於夕為期，當暮即得告之者，以其共仕於君，其家必在城郭之內相近，故得告也。</p>
<p class="strong">夙興，設洗，直于東榮，南北以堂深。水在洗東。</p>
<p class="zhushi">夙，早也。興，起也。洗，承盥。洗者棄水器也，士用鐵。榮，屋翼也。周制，自卿大夫以下，其室為夏屋。水器，尊卑皆用金罍，及大小異。</p>
<p class="jianshu"><span class="yinwen">疏</span>「夙興」至「洗東」。○釋曰︰自此至「賓升則東面」，論將冠子豫陳設冠與服、器物之事也。○注「夙早」至「小異」。○釋曰︰云「洗，承盥洗者棄水器也」者，謂盥手洗爵之時，恐水穢地，以洗承盥洗水而棄之，故云棄水器也。云「士用鐵」者，案《漢禮器制度》，洗之所用，士用鐵，大夫用銅，諸侯用白銀，天子用黃金也。云「榮屋翼也」者，即今之博風。云榮者，與屋為榮飾；言翼者，與屋為翅翼也。云「周製自卿大夫以下，其室為夏屋」者，言周製者，夏、殷卿大夫以下屋無文，故此經是周法，即以周製而言也。案此經是士禮而云榮，《鄉飲酒》卿大夫禮，《鄉射》、《喪大記》大夫士禮，皆云榮。又案《匠人》云︰「夏后氏世室，堂修二七，廣四修一，五室。」此謂宗庿。路寢同製，則路寢亦然。雖不云兩下為之，彼下文云殷人重屋、四阿，鄭云︰四阿，四注屋。重屋謂路寢。殷之路寢四阿，則夏之路寢不四阿矣，當兩下為之。是以《檀弓》孔子云︰「見若覆夏屋者矣。」鄭注云︰「夏屋，今之門廡。」漢時門廡也，兩下為之，故舉漢法以況。夏屋兩下為之，或名兩下屋為夏屋。夏后氏之屋亦為夏屋。鄭云卿大夫以下其室為夏屋兩下，而周之天子諸侯皆四注。故《喪大記》云「升自屋東榮」，鄭以為卿大夫士，其天子諸侯當言東霤也。周天子路寢，制似明堂五室十二堂，上圓下方，明四注也。諸侯亦然。故《燕禮》云「洗當東霤」，鄭云︰「人君為殿屋也。」云「水器，尊卑皆用金罍，及大小異」者，此亦案《漢禮器制度》，尊卑皆用金罍，及其大小異。此篇與《昏禮》、《鄉飲酒》、《鄉射》、《特牲》皆直言水，不言罍。《大射》唯云罍水，不云枓。《少牢》云︰「司宮設罍水於洗東，有枓。」鄭注云︰「設水用罍，沃盥用枓，禮在此也。」欲見罍枓俱有，餘文無者，不具之意也。《儀禮》之內，設洗與設尊，或先或后，不同者，若先設洗則兼餘事。此士冠，賓與贊共洗，《昏禮》有夫婦與御媵之等，《少牢》、《特牲》兼舉鼎，不專為酒，以是皆先設洗。《鄉飲酒》、《鄉射》先設尊者，以其專為酒。《燕禮》、《大射》自相對，《大射》辨尊卑，故先設尊；《燕禮》不辨尊卑，故先設洗。又《儀禮》之內或有尊無洗，或尊、洗皆有，文不言設之者，是不具也。</p>
<p class="strong">陳服于房中西墉下，東領北上。</p>
<p class="zhushi">墉，墻。</p>
<p class="jianshu"><span class="yinwen">疏</span>○釋曰：自此至「東面」，論陳設衣服器物之等，以待冠者。《喪大記》與《士喪禮》服或西領，或南領，此東領者，此嘉禮異於兇禮，故士之冠特先用卑服。北上，便也。</p>
<p class="strong">爵弁服，纁裳，純衣，緇帶，韎韐。</p>
<p class="zhushi">此與君祭之服。《雜記》曰：「士弁而祭於公。」爵弁者，冕之次，其色赤而微黑，如爵頭然，或謂之緅。其布三十升。纁裳，淺絳裳。凡染絳，一入謂之縓，再入謂之赬，三入謂之纁，朱則四入與？純衣，絲衣也。餘衣皆用布，唯冕與爵弁服用絲耳。先裳後衣者，欲令下近緇，明衣與帶同色。韎韐，縕韍也。士縕韍而幽衡，合韋為之。士染以茅蒐，因以名焉。今齊人名蒨為韎韐。韍之制似韠。冠弁者不與衣陳而言於上，以冠名服耳。今文纁皆作熏。</p>
<p class="jianshu"><span class="yinwen">疏</span>「爵弁」至「韎韐」。○釋曰：此所陳從北而南，故先陳爵弁服。○注「此與」至「作熏」。○釋曰：士禮昏冠，自祭以爵弁服助君祭，故云「與君祭之服」也。云「爵弁者，冕之次」者，凡冕以木為體，長尺六寸，廣八寸，績麻三十升布，上以玄，下以纁，前後有旒。其爵弁制大同，唯無旒，又為爵色為異。</p>
<p class="zhushi">又名冕者，俛也，低前一寸二分，故得冕稱。其爵弁則前後平，故不得冕名。</p>
<p class="zhushi">以其尊卑次於冕，故云爵弁冕之次也。云「其色赤而微黑，如爵頭然，或謂之緅」者，七入為緇，若以纁入黑則為紺，以紺入黑則為緅，是三入赤，再入黑，故云其色赤而微黑也。云「如爵頭然」者，以目驗爵頭，赤多黑少，故以爵頭為喻也。以緅再入黑汁，與爵同，故取《鍾氏》緅色解之。故鄭注《鍾氏》云：「今《禮》俗文作爵，言如爵頭色也。」玄此言赤者，對文為赤。若將緅比纁，則又黑多矣。故《淮南子》云：「以涅染紺則黑於涅。」況更一入黑為緅乎！故《巾車》云「雀飾」，鄭注云「雀，黑多赤少之色」是也。云「其布三十升」者，取冠倍之義。是以《喪服》衰三升、冠六升、朝服十五升，故冕三十升也。云「纁裳，淺絳裳」者，絳則一染至三染，同云淺絳。《詩》云：「我朱孔陽。」毛傳云：「朱，深纁也。」故從一染至三染皆謂之淺絳也。云「朱則四入與」者，《爾雅》及《鍾氏》皆無四入之文。經有朱色，故鄭約之，若以纁入黑則為紺，若以纁入赤則為朱，無正文，故云「與」以疑之也。然上注以解玄緇，故引《鍾氏》染黑法；此注解纁，故引《爾雅》染赤法也。云「純衣，絲衣也」者，案鄭解純字或為絲，或為色，兩解不同者，皆望經為注。若色理明者，以絲解之；若絲理明者，以色解之。此經玄衣與纁裳相對，上玄下纁，色理自明。</p>
<p class="zhushi">絲理不明，則以絲解之。《昏禮》「女次純衣」，注云「絲衣」，以下文有女從者畢袗玄，色理自明，則亦絲理不明，故亦以絲理解之。《周禮。媒氏》云：「純帛無過五兩。」注云：「純，實緇字也。古緇以才為聲，納幣用緇，婦人陰也。」以經云純帛，絲理自明，故為色解之。《祭統》云：「蠶於北郊，以共純服。」絲理自明，故鄭亦以色解也。《論語》云：「麻冕，禮也。今也純，儉。」</p>
<p class="zhushi">以純對麻，絲理自明，故鄭亦以色解之。是況有不同之事，但古緇、䊷二字并行。若據布為色者，則為緇字。若據帛為色者，則為䊷字。但緇布之緇多在，本字不誤，䊷帛之䊷，則多誤為純。云「餘衣皆用布」者，此據朝服、皮弁服、玄端服及深衣、長衣之等，皆以布為之，是以《雜記》云朝服十五升布。玄端亦服之類，則皮弁亦是天子朝服。深衣或名麻衣，故知用布也。云「唯冕與爵弁服用絲耳」者，《祭統》云：「王后蠶於北郊，以供純服。」爵弁服是冕服之次，故知亦用絲也。云「先裳後衣者，欲令下近緇，明衣與帶同色」者，衣在上，宜與冠相近，應先言衣。今退衣在裳下者，若衣與冠同色者，先言衣，後言裳。</p>
<p class="zhushi">今爵弁與衣異，故退純衣於下，使與帶同色也。云「韎韐，縕韍也」者，此經云韎韐，二者一物，故鄭合為一物解之也。云」士縕韍而幽衡「者，《玉藻》文。</p>
<p class="zhushi">言幽衡者，同繫於革帶，故連引之也。云合韋為之者，鄭即因解名縕韍之事，言韐者韋旁著合，謂合韋為之故名韐也。云士染以茅蒐，因以名焉者，案《爾雅》云：「茹藘，茅蒐。」孫氏注：「一名篟，可以染絳。」若然，則一草有此三名矣。但周公時名篟草為韎草，以此韎染韋合之為韐，因名韍為韎韐也。云「韍之制似韠」者，案上注已釋韠制，其韍之制亦如之，但有飾無飾為異耳。祭服謂之韍，其他服謂之韠。《易。困卦》：「九二，困於酒食，朱韍方來，利用享祀。」是祭服之韍也。又案《明堂位》云：「有虞氏服韍，夏后氏山，殷火，周龍章。」鄭云：「後王彌飾，天子備焉。諸侯火而下，卿大夫山，士韎韋而已。」是士無飾則不得單名韍，一名韎韐，一名縕韍而已。是韍有與韠異，以制同飾異。故鄭云韍之制似韠也。但染韋為韍之體，天子與其臣及諸侯與其臣有異。《詩》云：「朱芾斯黃。」鄭云：「天子純朱，諸侯黃朱。」《詩》又云「赤芾在股」，是諸侯用黃朱。《玉藻》再命、三命皆云赤韍，是諸侯之臣亦用赤韍。《易。困卦》九二云：「困於酒食，朱韍方來，利用享祀。」鄭注云：二據初，辰在未，未為土，此二為大夫有地之象。未上值天廚酒食，象困於酒食者，采地薄，不足己用也。二與日為體，離為鎮霍爻。四為諸侯有明德，受命當王者。</p>
<p class="zhushi">離為火，火色赤。四爻辰在午時，離氣赤，又朱是也。文王將王，天子制用朱韍，故《易。乾鑿度》云：「孔子曰，天子、三公、諸侯同色。」《困卦》：「困于酒食，朱韍方來。」又云天子、三公、大夫不朱韍。諸侯亦同色者，其染之法，同以淺絳為名，是天子與其臣純朱，諸侯與其臣黃朱，為異也。云「冠弁不與衣陳而言於上，以冠名服耳」者，案此文上下陳服，則於房緇布冠及皮弁，在堂下是冠弁，不與服同陳。今以弁在服上并言之者，以冠弁表明其服耳，不謂同陳之也。云「今文纁皆作熏」者，纁是色，當從絲旁為之，故疊今文不從熏，從經文古纁也。</p>
<p class="strong">皮弁服，素積，緇帶，素韠。</p>
<p class="zhushi">此與君視朔之服也。皮弁者，以白鹿皮為冠，象上古也。積猶辟也，以素為裳，辟蹙其要中。皮弁之衣用布亦十五升，其色象焉。</p>
<p class="jianshu"><span class="yinwen">疏</span>「皮弁」至「素韠」。○釋曰：此皮弁服卑於爵弁，故陳之次在爵弁之南。上爵弁服、下玄端服皆言衣，此獨不言衣者，以其上爵弁服與爵弁異，故言衣；下玄端服服但冠時用緇布冠，不用玄冠，既不言冠，故言衣也。今此皮弁之服用白布，衣與冠同色，故不言衣也。○注「此與」至「象焉」。○釋曰：案《玉藻》云：「諸侯皮弁，聽朔於大廟。」又案《鄉黨》說孔子之服云「素衣，裘」。鄭云「視朔之服」。視朔之時，君臣同服也。云「皮弁者，以白鹿皮為冠，象上古也」者，謂三皇時冒覆頭，句頷繞項，至黃帝則有冕，故《世本》云「黃帝作旒冕」。《禮運》云「先王未有宮室」，又云「食草木之實，鳥獸之肉」，「未有麻絲，衣其羽皮」，鄭云：「此上古之時。」則此象上古謂象三皇時。以五帝為大古，以三皇為上古也。若然，黃帝雖有絲麻、布帛、皮弁，至三王不變，是以下記云「三王共皮弁」，鄭注云：「質不變。」鄭注《郊特牲》云：「所不易於先代。」故《孝經緯》云「百王同之不改易」也。案《禮圖》仍以白鹿皮為冠，故云：「以白鹿皮為冠，象上古也。」云「積，猶辟也，以素為裳，辟蹙其要中」者，經典云素者有三義：若以衣裳言素者，謂白繒也，即此文之等是也；畫繢言素者，謂白色，即《論語》云「繢事後素」之等是也；器物無飾亦曰素，則《檀弓》云「奠以素器」之等是也。是以鄭云以素為裳辟蹙其要中也。知「皮弁之衣亦用十五升布」者，《雜記》云「朝服十五升」，此皮弁亦天子之朝服，故亦十五升布也。然《喪服》注云祭服、朝服，辟積無數。則祭服、皮弁，皆辟積無數。餘不云者，舉皮弁可知，不并言也。唯喪服裳幅三衤句有數耳。云「其色象焉」者，謂象皮弁之色用白布也。以此言之，《論語》注云素用繒者，彼上服裼衣用素也。</p>
<p class="strong">玄端，玄裳、黃裳、雜裳可也。緇帶，爵韠。</p>
<p class="zhushi">此莫夕於朝之服。玄端即朝服之衣，易其裳耳。上士玄裳，中士黃裳，下士雜裳。雜裳者，前玄後黃。《易》曰：「夫玄黃者，天地之雜色，天玄而地黃。」士皆爵韋為韠，其爵同。不以玄冠名服者，是為緇布冠陳之。《玉藻》曰：「韠，君朱，大夫素，士爵韋。」</p>
<p class="jianshu"><span class="yinwen">疏</span>「玄端」至「爵韠」。○釋曰：此玄端服，服之下，故後陳於皮弁之南。</p>
<p class="zhushi">陳三等裳者，凡諸侯之下皆有二十七士，公侯伯之士一命，子男之士不命，不同一命、不命皆分為三等，故服分為三等之裳以當之。上下經三等之服同用緇帶者，以其士唯有一幅裨之帶，故三服共用之。大帶，所以束衣。革帶，所以佩韠及佩玉之等。不言革者，舉韠有革帶可知，故略不言耳。三裳之下云「可也」者，欲見三等之士各有所當。當者即服之，故言可以許之也。○注「此莫」至「爵韋」。</p>
<p class="zhushi">○釋曰：云「此莫夕於朝之服」者，當是莫夕於君之朝服也。案《玉藻》云：「君朝服以日視朝于內朝。」「夕深衣，祭牢肉。」是君朝服，朝服、夕服，深衣矣。下又云「朝玄端，夕深衣」。朝時不服，與君不同，故鄭注云謂大夫士也。</p>
<p class="zhushi">則彼朝玄端、夕深衣，是大夫、士家私朝也。若然，大夫、士既服玄端、深衣以聽私朝矣。此服注云莫夕於朝之服，是士向莫之時夕君之服。必以莫為夕者，朝禮備，夕禮簡，故以夕言之也。若卿大夫莫夕於君，當亦朝服矣。案《春秋左氏傳》成十二年晉郤至謂子反曰：「百官承事，朝而不夕。」此云莫夕者，無事則無夕法，若夕有事，須見君則夕。故昭十二年子革云夕，哀十四年子我亦云夕者，皆是有事見君，非常朝夕之事也。云「玄端即朝服之衣，易其裳耳」者，上云「玄冠，朝服，緇帶，素韠」，此玄端亦緇帶。彼云朝服，即此玄端也。但朝服亦得名端，故《論語》云「端章甫」，鄭云：端，諸侯視朝之服耳。皆以十五升布為緇色，正幅為之同名也。云「易其裳耳」者，彼朝服素韠，韠同裳色，則裳亦素。此既易其裳，以三等裳同爵韠，則亦易之矣。不言者，朝服言素韠，不言裳，故須言易。彼言素韠，此云爵韠，於文自明，故不須言易也。云「上士玄裳，中士黃裳，下士雜裳」者，此無正文，直以諸侯之士皆有三等之裳，故還以三等之士記之。但玄是天色，黃是地色，天尊而地卑，故上士服玄，中士服黃，下士當雜裳。雜裳者，還用此玄黃，但前陽後陰，故知「前玄後黃」也。云「《易》曰」者，是《文言》文，引之者，證此裳等是天地二色為之。云「士皆爵韋為韠，其爵同」者，三裳同云爵韠，故知三等之士同用爵韋為韠也。其爵韋者，所引《玉藻》文是也。云「不以玄冠名服者，是為緇布冠陳之」者，今不以玄冠表此服者，此為冠時緇布冠陳之冠，既不用玄冠，故不言也。云「《玉藻》」者，案彼注云：「此玄端服之к也。」云「韠」者，與下君、大夫、士為總目。韋者，又總三者用韋為之，言君朱，大夫素，士爵者，韠之韋色也。云「君朱」者，見五等諸侯，則天子亦朱矣。韠同裳色，則天子諸侯朱裳。士言爵，則此經爵、韠亦一也。以其裳有三等，爵亦雜色，故同爵韠。若然，大夫素裳則與朝服不異者，禮窮則同也。</p>
<p class="strong">緇布冠缺項，青組纓屬于缺；緇纚，廣終幅，長六尺；皮弁笄；爵弁笄；緇組紘，纁邊；同篋。</p>
<p class="zhushi">缺讀如「有頍者弁」之頍。緇布冠無笄者，著頍，圍髮際，結項中，隅為四綴，以固冠也。項中有纟屈，亦由固頍為之耳。今未冠笄者著卷幘，頍象之所生也。滕、薛名蔮為頍。屬猶著。纚，今之幘梁也。終，充也。纚一幅，長六尺，足以韜髮而結之矣。笄，今之簪。有笄者，屈組為紘，垂為飾。無笄者，纓而結其絛。纁邊，組側赤也。同篋，謂此上凡六物。墮方曰篋。</p>
<p class="jianshu"><span class="yinwen">疏</span>「緇布」至「同篋」。○注「缺讀」至「曰篋」。○釋曰：云「缺讀如‘有頍者弁’之頍」者，讀從《頍弁詩》，義取在首，頍者，弁貌之意也。云「緇布冠無笄」者，案經皮弁、爵弁言笄，緇布冠不言笄，故云無笄也。云「著頍，圍髮際」者，無正文，約漢時卷幘亦圍髮際，故知也。云「結項」者，此亦無正文，以經云頍，明于項上結之也。云「隅為四綴，以固冠也」者，此亦無正文，以義言之。既武以下別有頍項，明于首四隅為綴，上綴于武，然後頍項得安穩也。云」項中有纟屈，亦由固頍為之耳」者，此亦無正文，以義言之。頍之兩頭皆為纟屈，別以繩穿纟屈中結之，然後頍得牢固，故云亦由固頍為之也。云「今之未冠笄者著卷幘，頍象之所生」者，此舉漢法以況義耳。漢時男女未冠笄者，首著卷幘之狀雖不智，知既言頍圍髮際，故以冠之，明漢時卷幘亦以布帛之等圍繞髮際為之矣。云「頍象之所生」者，漢時卷幘是頍之遺象所生，至漢時，故云頍象之所生也。云「滕、薛名{艸國}為頍」者，此亦舉漢時事以況之。漢時滕、薛二國云蔮。蔮，卷幘之類亦遺象，故為況也。云「纚，今之幘梁」者，亦舉漢法為況耳。幘梁之狀，鄭目驗而知，至今久遠，亦未審也。云「纚一幅，長六尺，足以韜髮而結之矣」者，人之長者不過六尺，纚六尺，故云足以韜髮。既云韜髮，乃云結之，則韜訖乃為紒矣。云「有笄」者，即經云皮弁及爵弁皆云笄者，是有笄也。云「屈組為紘」者，經緇組紘纁邊，是為有笄者而設。言屈組，謂以一條組於左笄上繫定，繞頤下，又相向上仰屬于笄，屈繫之有餘，因垂為飾也。云「無笄者，纓而結其絳」者無笄，即經緇布冠是也，則以二條組兩相屬于頍，故經云「組纓屬于頍」也。既屬訖，則所垂絳于頤下結之，故云纓而結其絳也。云「纁邊，組側赤也」者，纁是三入之赤色，又云邊，則于邊側赤也。若然，以緇為中，以纁為邊，側而織之也。云「同篋，謂此上凡六物」者，「緇布」至「屬于頍」共為一物；纚長六尺，二物；皮弁笄，三物；爵弁笄，四物；其緇組紘纁邊，皮弁、爵弁各有一，則為二物，通前四為六物。云「隋方曰篋」者，《爾雅》無文，此對笥方而不隋也。隋謂狹而長也。案《周禮。弁師》云「掌五冕」，而云「玉笄朱紘」，則天子以玉為笄，以朱為紘。又案《祭義》云天子「冕而朱紘」，諸侯「冕而青紘」。諸侯之笄亦當用玉矣。又案《弁師》韋弁與皮弁同科，皮弁有笄，則二者亦有笄矣。又為笄者屬纓，不見有緌，則六冕無緌矣。然士緇布冠無緌，故下記云：孔子曰「其緌也，吾未之聞也」。</p>
<p class="zhushi">若諸侯亦以緇布冠為始冠之冠緌。故《玉藻》云：「緇布冠繢緌，諸侯之冠也。」</p>
<p class="zhushi">鄭注云「尊者飾」，其大夫紘。案《禮器》云「管仲鏤簋朱紘」，鄭注云「大夫、士當緇組紘，纁邊」是也。其笄亦當用象耳。</p>
<p class="strong">櫛實于簞。</p>
<p class="zhushi">簞，笥也。</p>
<p class="jianshu"><span class="yinwen">疏</span>「櫛實于簞」。○注「簞笥也」。○釋曰：鄭注《曲禮》「圓曰簞，方曰笥」。笥與簞方圓有異，而云簞、笥共為一物者，鄭舉其類，注《論語》亦然。</p>
<p class="strong">蒲筵二，在南。</p>
<p class="zhushi">筵，席也。</p>
<p class="jianshu"><span class="yinwen">疏</span>「蒲筵二在南」。○注「筵席也」。○釋曰：筵二者，一為冠子，即下云「筵于東序少北」是也；一為醴子，即下云「筵于戶西南面」是也。云「在南」者，最在南頭，對下文「側尊一甒醴，在服北」也。鄭注云「筵，席也」者，鄭注《周禮。司幾筵》云：「敷陳曰筵，藉之曰席。」然其散言之，筵、席通矣。前敷在地者，皆言藉，取相承之義，是以諸席在地者，多言筵也。</p>
<p class="strong">側尊一甒醴，在服北。有篚實勺、觶、角栖，脯醢，南上。</p>
<p class="zhushi">側猶特也。無偶曰側，置酒曰尊。側者，無玄酒。服北者，纁裳北也。篚，竹器如笭者。勺，尊升，所以[奭斗]酒也。爵三升曰觶。栖狀如匕，以角為之者，欲滑也。南上者，篚次尊，籩豆次篚。古文甒作廡。</p>
<p class="jianshu"><span class="yinwen">疏</span>「側尊」至「南上」。○注「側猶」至「作廡」。○釋曰：云「側猶特也。無偶曰側，置酒曰尊。側者，無玄酒」者，凡禮之通例，稱側有二：一者無偶，特一為側，則此文側是也。又《昏禮》云「側尊甒醴于房中」，亦是無玄酒曰側。至於《昏禮》合升側載，《聘禮》云側襲，《士虞禮》云側尊，此皆是無偶為側之類也。一者《聘禮》云「側受幾」者，側是旁側之義也。云「服北者，纁裳北也」者，此上先陳爵弁服之時，纁裳最在北，向南陳之。此云服北，明在纁裳北可知也。云「篚，竹器如笭」者，其字皆竹下為之，故以竹器言之。如笭者，亦舉漢法為況也。云「勺，尊升，所以[奭斗]酒也」者，案《少牢》云罍水有枓，與此勺為一物，故云尊升。對彼是罍枓，所以[奭斗]水，則此為尊枓[奭斗]酒者也。云「爵三升曰觶」者，案《韓詩外傳》云：「一升曰爵，二升曰觚，三升曰觶，四升曰角，五升曰散。」相對爵、觶有異，散文則通皆曰爵，故鄭以爵名觶也。云「栖狀如匕，以角為之者，欲滑也」者，對《士喪禮》用木栖者，喪禮反吉也。云「南上者，篚次尊，籩豆次篚」，知然者，以經云尊在服北南上，則是從南北向陳之，以尊為貴，次云篚，後云籩豆，故知次第然也。云「古文甒作廡」者，此甒為酒器，廡是夏屋兩下，故不從古文也。</p>
<p class="strong">爵弁、皮弁、緇布冠各一匴，執以待于西坫南，南面，東上。賓升則東面。</p>
<p class="zhushi">爵弁者，制如冕，黑色，但無繅耳。《周禮》：「王之皮弁，會五采玉璂，象邸，玉笄。諸侯及孤卿大夫之冕、皮弁，各以其等為之。」則士之皮弁，又無玉象邸飾。緇布冠，今小吏冠其遺象也。匴，竹器名，今之冠箱也。執之者，有司也。坫在堂角。古文匴作纂，坫為襜。</p>
<p class="jianshu"><span class="yinwen">疏</span>「爵弁」至「東面」。○釋曰：此一節論使有司三人各執其一，豫在階，以待冠事。賓未入，南面以向賓，在堂，亦以向賓。言升則東面，據終言之也。</p>
<p class="zhushi">○注「爵弁」至「作襜」。○釋曰：云「爵弁者，制如冕而黑色，但無繅耳」者，已於上解訖，今復言之者。上文直舉冠以表服，其冠實不陳，故略言其冠。至此專為冠言之，是以注弁引皮弁以下之事。案《弁師》言冕有五采繅玉，皮弁有五采玉璂、象邸、玉笄，下云諸侯及孤卿大夫之冕、韋弁、皮弁、弁絰，各以其等為之。鄭注云：「各以其等，繅斿玉璂如其命數也。」但上文已言上公之法，故此諸侯唯據侯伯子男，是以鄭云：「冕則侯伯繅七就，用玉九十八；子男繅五就，用玉五十，繅玉皆三采。孤繅四就，用玉三十二；三命之卿繅三就，用玉十八；再命之大夫繅再就，用玉八，藻玉皆朱綠。韋弁、皮弁則侯伯璂飾七，子男璂飾五，玉亦三采。孤則璂飾四，三命之卿璂飾三，再命之大夫璂飾二，玉亦二采。弁絰之弁，其辟積如冕繅之就然。庶人吊者素委貌。一命之大夫冕而無斿，士變冕為爵弁。其韋弁、皮弁之會無結飾，弁絰之弁不辟積。」彼經文具言之，今此注略引以證士皮弁無玉，以象為飾之意，不取於韋弁、弁絰及依命數之事，故不具引之。云「緇布冠，今小吏冠其遺象也」者，但緇布冠，士為初加之冠，冠訖則弊之不用，庶人則常著之。故《詩》云「臺笠緇撮」，是庶人以布冠常服者。以漢之小吏亦常服之，故舉為況。云「匴，竹器名，今之冠箱也」者，此亦舉漢法為況。云「執之者有司也」者，則上云有司如主人服，有司不主一事，故知此亦有司也。云「坫在堂角」者，但坫有二文，一者謂若《明堂位》云「崇坫亢圭」，及《論語》云「兩君之好，有反坫」之等，在廟中有之，以亢反爵之屬。此篇之內言坫者，皆據堂上角為名，故云堂角。云「古文匴為纂，坫作檐」者，皆從經今文，故疊古文也。</p>
<p class="strong">主人玄端爵韠，立于阼階下，直東序，西面。</p>
<p class="zhushi">玄端，士入廟之服也。阼猶酢也。東階，所以答酢賓客也。堂東西牆謂之序。</p>
<p class="jianshu"><span class="yinwen">疏</span>「主人」至「西面」。○釋曰：上文已陳衣冠器物，自此以下至「外門外」，論賓主兄弟等著服及位處也。云「玄端爵韠」者，主人之服與上所陳子加冠玄端服亦一也。云「立於阼階下」者，時欲與賓行禮之事也。云「直東序」者，直，當也。謂當堂上東序墻也。○注「玄端」至「之序」。○釋曰：案《特牲》士禮祭服用玄端，此亦士之加冠在廟，故與祭同服，故云「士入廟之服也」。云「東西墻謂之序」者，《爾雅。釋宮》文。</p>
<p class="strong">兄弟畢袗玄，立于洗東，西面，北上。</p>
<p class="zhushi">兄弟，主人親戚也。畢猶盡也。袗，同也。玄者，玄衣、玄裳也。緇帶韠。位在洗東，退於主人，不爵韠者，降於主人也。古文袗為均也。</p>
<p class="jianshu"><span class="yinwen">疏</span>「兄弟」至「北上」。○釋曰：此論兄弟來觀禮之服也。○注「兄弟」</p>
<p class="zhushi">至「均也」。○釋曰：云「兄弟，主人親戚也」者，既云兄弟，故是親戚。云「袗，同也。玄者，玄衣、玄裳也。緇帶韠」者，以其同玄，故知上下皆玄。</p>
<p class="zhushi">云緇帶韠者，緇亦玄之類，因士有緇帶，故韠亦言緇，實亦玄也。云「位在洗東，退於主人」者，主人當序南，西面，洗當榮，兄弟又在洗東，故云退於主人也。</p>
<p class="zhushi">云「不爵韠者，降於主人也」者，爵弁同色，主人尊，故也。兄弟用緇韠，不用爵韠，兄弟卑，故云降於主人也。</p>
<p class="strong">擯者玄端，負東塾。</p>
<p class="zhushi">東塾，門內東堂，負之北面。</p>
<p class="jianshu"><span class="yinwen">疏</span>「擯者」至「東塾」。○釋曰：擯者不言如主人服，別言玄端，則與主人不同可知。主人與兄弟不同，故特言玄端，與下贊者玄端從之同言玄，則此擯者是主人之屬中士若下士也，故直舉玄端，不言裳也。○注「東塾」至「北面」。</p>
<p class="zhushi">○釋曰：知是擯者是主人擯，相事在門內，故知在門內東堂。負之北面，向主人也。</p>
<p class="strong">將冠者采衣，紒，在房中，南面。</p>
<p class="zhushi">采衣，未冠者所服。《玉藻》曰：「童子之節也，緇布衣，錦緣，錦紳，并紐，錦束髮，皆朱錦也。」紒，結髮。古文紒為結。</p>
<p class="jianshu"><span class="yinwen">疏</span>「將冠」至「南面」。○注「采衣」至「為結」。○釋曰：「將冠者」，即童子二十之人也。以其冠事未至，故言將冠者也。云「緇布衣，錦緣」者，以其童子不帛襦袴，不衣裘裳，故云緇布衣，以錦為緇布衣之緣也。云「錦紳」者，以錦為大帶也。云「并紐」者，亦以錦為紐紳之垂也。云「錦束髮」者，以錦為總。云「皆朱錦也」者，童子之錦皆朱錦也。云「紒，結髮」者，則《詩》云「總角？兮」是也。以童子尚華飾，故衣此也。</p>
<p class="strong">賓如主人服，贊者玄端從之，立于外門之外。</p>
<p class="zhushi">外門，大門外。</p>
<p class="jianshu"><span class="yinwen">疏</span>「賓如」至「之外」。○注「外門大門外」。○釋曰：云「賓如主人服」</p>
<p class="zhushi">者，以其賓與主人尊卑同，故得如之。贊者皆降主人一等，其衣冠雖同，其裳則異，故不得如主人服，故別玄端也。若然，此冠兄弟及賓贊皆得玄端。《特牲》主人與尸，祝、佐食玄端，自餘皆朝服者，彼助祭在廟，緣孝子之心，欲得尊嘉賓以事其祖禰，故朝服與主異也。</p>
<p class="strong">擯者告。</p>
<p class="zhushi">告者，出請入告。</p>
<p class="jianshu"><span class="yinwen">疏</span>「擯者告」。○注「告者出請入告」。○釋曰：「出請入告」者，告主人也。</p>
<p class="strong">主人迎，出門左，西面再拜。賓答拜。</p>
<p class="zhushi">左，東也。出以東為左，入以東為右。</p>
<p class="jianshu"><span class="yinwen">疏</span>「主人」至「答拜」。○注「左東」至「為右」。○釋曰：「出以東為左，入以東為右」，據主人在西，出則以西為右，入以西為左也。</p>
<p class="strong">主人揖贊者，與賓揖，先入。</p>
<p class="zhushi">贊者賤，揖之而已。又與賓揖，先入道之，贊者隨賓。</p>
<p class="jianshu"><span class="yinwen">疏</span>「主人」至「先入」。○注「贊者」至「隨賓」。○釋曰：云「贊者賤，揖之而已」者，正謂贊者降于主人，與賓一等，為賤也。云「又與賓揖」者，對前為賓拜訖，今又揖者，為主人將先入，故又與賓揖，乃入也。云「贊者隨賓」者，後不見更與贊者為禮，故知隨賓入也。</p>
<p class="strong">每曲揖。</p>
<p class="zhushi">周左宗廟，入外門，將東曲，揖；直廟，將北曲，又揖。</p>
<p class="jianshu"><span class="yinwen">疏</span>「每曲揖」。○注「周左」至「又揖」。○釋曰：「周左宗廟」者，《祭義》與《小宗伯》俱有比文，對殷右宗廟也。言此，皆欲見入大門東向入廟。云「入外門，將東曲，揖」者，主人在南，賓在北，俱東向，是一曲，故一揖也。</p>
<p class="zhushi">至廟南，主人在東，北面，賓在西，北面，是曲為二揖，故云「直廟將北曲又揖」也。通下將入廟又揖，三也。</p>
<p class="strong">至于廟門，揖入。三揖，至于階，三讓。</p>
<p class="zhushi">入門將右曲，揖；將北曲，揖；當碑，揖。</p>
<p class="jianshu"><span class="yinwen">疏</span>「至于」至「三讓」。○注「入門」至「碑揖」。○釋曰：經直云入門揖，鄭知此為三揖者，以上云「每曲揖」，據入門東行時。此入廟門三揖，是據主人將右，欲背客，宜揖；將北曲，與客相見，又揖。云「當碑揖」者，碑是庭中之大節，又宜揖。是知三揖，據此而言也。案《昏禮》注：「入三揖者，至內ニ，將曲，揖；既曲，北面，揖；當碑，揖。」及《聘禮》、《鄉飲酒》「入三揖」注雖不同。皆據此三節為三揖，義不異也。</p>
<p class="strong">主人升，立于序端，西面，賓西序，東面。</p>
<p class="zhushi">主人、賓俱升，立相鄉。</p>
<p class="jianshu"><span class="yinwen">疏</span>「主人」至「東面」。○注「主人」至「相鄉」。○釋曰：此文主人與賓立相鄉，位定，將行冠禮者也。主人升堂不拜至者，冠子為賓客，故異於《鄉飲酒》之等也。</p>
<p class="strong">贊者盥于洗西，升，立于房中，西面，南上。</p>
<p class="zhushi">盥於洗西，由賓階升也。立于房中，近其事也。南上，尊於主人之贊者。古文盥皆作浣。</p>
<p class="jianshu"><span class="yinwen">疏</span>「贊者」至「南上」。○注「盥於」至「作浣」。○釋曰：此賓者之贊冠者不在堂，升即位于房中，與主人贊者并立者，以其與主人贊者俱是執勞役之事，故先入房并立待事，故鄭云「近事」也。云「盥於洗西，由賓階升也」者，贊者盥於洗西無正文，案《鄉飲酒》主人在洗北、南面，賓在洗南、北面，如此相鄉。又主人從內，賓從外來之，便贊者亦從之。又卑不可與賓并，明在洗西、東面，及向賓階，便知在洗西也。云由賓階升者，以與主人、贊者在房并立，恐由阼階，故明之，同於賓客也。云「南上，尊於主人之贊」者，以其賓主贊者俱降一等，兩贊尊卑同而云尊者，直以主人尊，敬賓之贊，故云尊於主人之贊。又知與主人、贊并立者，以贊冠一人而已，而云南上，明與主人為序也。</p>
<p class="strong">主人之贊者筵于東序，少北，西面。</p>
<p class="zhushi">主人之贊者，其屬中士若下士。筵，布席也。東序，主人位也。適子冠於阼，少北，辟主人。</p>
<p class="jianshu"><span class="yinwen">疏</span>「主人」至「西面」。○注「主人」至「主人」。○釋曰：云「主人之贊者，其屬中士若下士」者，以主人上士為正，故云其屬中士。若主人是中士，贊是其屬下士為之。賓與贊冠者同。云「筵，布席也」者，謂布冠者席也。云「東序，主人位也」者，引《冠義》云「適子冠於阼」為證是也。</p>
<p class="strong">將冠者出房，南面。</p>
<p class="zhushi">南面立于房外之西，待賓命。</p>
<p class="jianshu"><span class="yinwen">疏</span>「將冠」至「南面」。○注「南面」至「賓命」。○釋曰：知在房外之西，不在東者，以房外之東南當阼階，是知房外者皆在房外之西。故《昏禮》「女出于母左」，母在房外之西，故得出時在母左也。云「待賓命」者，以其下文有「賓揖將冠」，則賓有命也。</p>
<p class="strong">贊者奠纚、笄、櫛于筵南端。</p>
<p class="zhushi">贊者，賓之贊冠者也。奠，停也。古文櫛為節。</p>
<p class="jianshu"><span class="yinwen">疏</span>「贊者」至「南端」。○注「贊者」至「為節」。○釋曰：前頍項已下六物同一篋，陳於房，今將用之，故贊冠者取置于將冠之席南，擬用。若然，六者俱用，不言纓、紘等四物，大略其實皆有，可知。不言櫛盛于簞，今亦并簞將來置於席南端也。服不將來置於席南者，皆加冠訖，宜房中隱處加服訖，乃見容體也。知贊者是其賓之贊冠者也者，以其贊冠者主為冠事而來，故知取笄、纚是賓之贊冠者。若非賓之贊者，則云主人以別之，故上云主人之贊者是也。</p>
<p class="strong">賓揖將冠者，將冠者即筵坐。贊者坐，櫛，設纚。</p>
<p class="zhushi">即，就。設，施。</p>
<p class="jianshu"><span class="yinwen">疏</span>「賓揖」至「設纚」。○釋曰：此二者勞役之事，故贊者為之也。</p>
<p class="strong">賓降，主人降。賓辭，主人對。</p>
<p class="zhushi">主人降，為賓將盥，不敢安位也。辭對之辭未聞。</p>
<p class="jianshu"><span class="yinwen">疏</span>「賓降」至「人對」。○釋曰：云「辭對之辭未聞」者，上筮賓、宿賓之時，雖不言其辭，下皆陳其辭。此賓主之辭，下皆不言，故云未聞也。</p>
<p class="strong">賓盥，卒，壹揖，壹讓，升。主人升，復初位。</p>
<p class="zhushi">揖讓皆壹者，降於初。古文壹皆作一。</p>
<p class="jianshu"><span class="yinwen">疏</span>「賓盥」至「初位」。○釋曰：云「主人升復初位」者，謂初升序端也。</p>
<p class="zhushi">○注「古文壹皆作一」。○釋曰：一、壹得通用，雖疊古文，不破之也。</p>
<p class="strong">賓筵前坐，正纚，興，降西階一等。執冠者升一等，東面授賓。</p>
<p class="zhushi">正纚者，將加冠，宜親之。興，起也。降，下也。下一等，升一等，則中等相授。冠，緇布冠也。</p>
<p class="jianshu"><span class="yinwen">疏</span>「賓筵」至「授賓」。○注「正纚」至「冠也」。○釋曰：云「正纚者，將加冠，宜親之」者，以其贊者前已設纚訖，今賓復出正之者，雖舊設已正，以親加冠，故纚亦宜親之也。云「下一等，升一等，則中等相授」者，案《匠人》天子之堂九尺，賈、馬以為傍九等為階，則諸侯堂宜七尺，則七等階；大夫堂宜五尺，則五等階；士宜三尺，則三等階；故鄭以中等解之也。知冠是緇布冠者，以下文有皮弁、爵弁，故知此是緇布冠也。</p>
<p class="strong">賓右手執項，左手執前，進容，乃祝。坐如初，乃冠。興，復位。贊者卒。</p>
<p class="zhushi">進容者，行翔而前，鶬焉，至則立祝。坐如初，坐筵前。興，起也。復位，西序東面。卒，謂設缺項、結纓也。</p>
<p class="jianshu"><span class="yinwen">疏</span>「賓右」至「者卒」。○注「進容」至「纓也」。○釋曰：知「進容者，行翔而前，鶬焉」者，《曲禮》云：「堂下不趨」，「室中不翔」，則堂下固得翔矣。又云「大夫濟濟、士蹌蹌」，注云：「皆行容止之貌。」此進容是士，故知進容謂行翔而前鶬焉。云「至則立祝」者，以經祝下乃云坐如初，故祝時立可知。云「坐如初，坐筵前」者，上正纚時筵前坐，是初坐也。云「卒，謂設缺項、結纓也」者，下文皮弁，贊者卒紘，此謂緇布冠，無笄紘，直頍項，青組纓屬於頍，故卒者終頍項與結纓也。若然，經云「右手執項」，謂冠後為項，非頍項，其下皮弁、爵弁無頍項，皆云執項，故知非頍項也。</p>
<p class="strong">冠者興，賓揖之。適房，服玄端爵韠。出房，南面。</p>
<p class="zhushi">復出房南面者，一加禮成，觀眾以容體。</p>
<p class="jianshu"><span class="yinwen">疏</span>「冠者」至「南面」。○注「復出」至「容體」。○釋曰：言「復」者，對前出房，故云復。前出為待賓命，此出為觀眾以容體也。案《郊特牲》論加冠之事，云「加有成」也，故此鄭云「一加禮成」也。云「觀眾以容體」者，以其既去緇布衣錦緣童子服，著此玄端成人之服，使眾觀知，故云觀眾以容體也。</p>
<p class="strong">賓揖之，即筵坐。櫛，設笄。賓盥，正纚如初。降二等，受皮弁，右執項，左執前，進祝，加之如初，復位。贊者卒紘。</p>
<p class="zhushi">如初，為不見者言也。卒紘，謂繫屬之。</p>
<p class="jianshu"><span class="yinwen">疏</span>「賓揖」至「卒紘」。○注「如初」至「屬之」。○釋曰：此當第二加皮弁之節。云「即筵坐，櫛」者，坐訖，當脫緇布冠，乃更櫛也。云「設笄」者，凡諸設笄有二種：一是紒內安髮之笄，一是皮弁、爵弁及六冕固冠之笄。今此櫛訖，未加冠即言設笄者，宜是紒內安髮之笄也。若安髮之笄，則緇布冠亦宜有之，前櫛訖不言設笄者，以其固冠之笄。緇布冠無笄，而皮弁、爵弁有笄，上文巳陳訖。今若緇布冠亦言設笄，即與皮弁、爵弁相亂，故緇布冠不言設笄，其實亦有也。若然，緇布冠不言設笄而言設纚，皮弁冠言設笄不言設纚，互見為義，明皆有也。其於固冠之笄，則於賓加弁之時自設之可知。云「如初，為不見者言也」者，上加緇布冠時，有賓降主人降，賓辭主人對，賓盥卒一揖一讓升，主人升復初位，賓筵前坐之等相次，此皆不見，故設經省文如之而已，故云為不見者言也。云「卒紘，謂繫屬之」者，即上注云有笄者，屈組以為紘，伸屬之左相，繫定右相，纟屈繫，擬解時易，為繫屬之也。</p>
<p class="strong">興，賓揖之。適房，服素積素韠，容，出房，南面。</p>
<p class="zhushi">容者，再加彌成，其儀益繁。</p>
<p class="jianshu"><span class="yinwen">疏</span>「興賓」至「南面」。○釋曰：興，謂冠者加皮弁訖，起待賓揖之也。</p>
<p class="zhushi">云「適房，服素積素韠」者，上陳服皮弁云緇帶素韠，此不言緇帶者，上唯有一帶，不言可知，故不言也。○注「容者」至「益繁」。○釋曰：此對上加緇布冠時，直言出房南面，不言容，此則言容，以再加彌成，其儀益繁，故言容，其實彼出亦是容，故鄭注云「觀眾以容體」也。</p>
<p class="strong">賓降三等，受爵弁，加之。服纁裳韎韐。其他如加皮弁之儀。</p>
<p class="zhushi">降三等，下至地。他，謂卒紘容出。</p>
<p class="jianshu"><span class="yinwen">疏</span>「賓降」至「之儀」。○注「降三」至「容出」。○釋曰：云「降三等，下至地」者，據士而言。云「他，謂卒紘容出」者，以其自餘皆緇布冠見訖，皮弁如之而已。至卒紘容出，唯皮弁有之，故知他謂此二者也。</p>
<p class="strong">徹皮弁、冠、櫛、筵，入于房。</p>
<p class="zhushi">徹者，贊冠者，主人之贊者為之。</p>
<p class="jianshu"><span class="yinwen">疏</span>「徹皮」至「于房」。○注「徹者」至「為之」。○釋曰：冠即緇布冠也，不言緇布冠者，可知故也。皮弁具言者，以有爵弁之嫌。然不言爵弁者，著之以受醴，至見母兄弟姑妒訖乃易服，故也。云「徹者，贊冠者，主人之贊者為之」者，以其贊冠者奠櫛，主人之贊者設筵，故知還遣之也。</p>
<p class="strong">筵于戶西，南面。</p>
<p class="zhushi">筵，主人之贊者。戶西，室戶西。</p>
<p class="jianshu"><span class="yinwen">疏</span>「筵于戶西南面」。○注「筵主」至「戶西」。○釋曰：知主人之贊者設筵者，以上文筵于東序，已遣主人之贊，故知此亦「主人之贊者」也。云「戶西，室戶西」者，以下記醮于客位在戶西，醮醴同處，故知戶西也。</p>
<p class="strong">贊者洗于房中，側酌醴，加栖，覆之，面葉。</p>
<p class="zhushi">洗，盥而洗爵者。《昏禮》曰房中之洗「在北堂，直室東隅。篚在洗東，北面盥」。側酌者，言無為之薦者。面，前也。葉，栖大端。贊酌者，賓尊不入房。古文葉為擖。）</p>
<p class="jianshu"><span class="yinwen">疏</span>「贊者」至「面葉」。○注「洗盥」至「為擖」。○釋曰：云「洗，盥而洗爵」者，凡洗爵者必先盥，盥有不洗爵者。此經直云洗，明盥手乃洗爵，故鄭云盥而洗爵。引《昏禮》「房中之洗」至「北面盥」者，證房中有洗之事。若然，前設洗于庭者，不為醴，以房中有洗、醴尊也。云「側酌者，言無為之薦」者，謂無人為之薦脯醢，還是此贊者，故下直言薦脯醢，不言別有他人，明還是贊者也。《昏禮》贊醴婦是贊者自酌自薦，經雖不言側酌，側自明也。云「葉，栖大端」者，謂扱醴之面柄細，故以為栖大端，此與《昏禮》賓皆云「面葉」者，此以賓尊，不入戶，贊者面葉授賓，賓得面枋授冠者，冠者得之面葉以扱醴而祭。《昏禮》賓亦主人尊，不入房，贊者面葉以授主人，主人面枋以授賓，賓得面葉以扱祭。至於《聘禮》禮賓，宰夫實觶以醴，加栖于觶，面枋授公者，凡醴皆設栖。《聘禮》宰夫不訝授，公側受醴，則還面枋以授賓，故面枋也。</p>
<p class="strong">賓揖，冠者就筵，筵西，南面。賓受醴于戶東，加栖，面枋，筵前北面。</p>
<p class="zhushi">戶東，室戶東。今文枋為柄。</p>
<p class="jianshu"><span class="yinwen">疏</span>「賓揖」至「北面」。○注「戶東」至「為柄」。○釋曰：知「室戶東」者，以其冠者筵室戶西。賓自至房戶取醴酌醴者，出向西以授也。</p>
<p class="strong">冠者筵西拜受觶，賓東面答拜。</p>
<p class="zhushi">筵西拜，南面拜也。賓還答拜於西序之位。東面者，明成人與為禮，異於答主人。</p>
<p class="jianshu"><span class="yinwen">疏</span>「冠者」至「答拜」。○注「筵西」至「主人」。○釋曰：云「筵西拜，南面拜也」者，上云冠者筵西南面，知受觶拜還南面也。知賓東面在西序者，以上文與主人相對，本位於西序也。云「東面者，明成人與為禮，異於答主人」者，案《鄉飲酒》、《鄉射》，賓於西階北面答主人拜，今此於西序東面拜，故云異於答主人。又《昏禮》禮賓、《聘禮》禮賓皆云「拜送」，此云「答拜」，不云拜送者，彼醴是主人之物，故云拜送，此醴非賓物，故云答拜也。</p>
<p class="strong">薦脯醢。</p>
<p class="zhushi">贊冠者也。</p>
<p class="jianshu"><span class="yinwen">疏</span>「薦脯醢」。○注「贊冠者也」。○釋曰：上文云「贊側酌醴」是贊冠者，明此薦亦是贊冠者也。</p>
<p class="strong">冠者即筵坐，左執觶，右祭脯醢，以栖祭醴三，興。筵末坐，啐醴，捷栖，興。降筵，坐奠觶，拜。執觶興。賓答拜。</p>
<p class="zhushi">捷栖，扱栖於醴中。其拜皆如初。古文啐為呼。</p>
<p class="jianshu"><span class="yinwen">疏</span>「冠者」至「答拜」。○釋曰：云「祭醴三興」者，三祭者一，如《昏禮》始扱一祭，又扱再祭也。云「筵末坐啐醴，建栖興。降筵」，此啐醴不拜既爵者，以其不卒爵，故不拜也。</p>
<p class="strong">冠者奠觶于薦東，降筵，北面坐取脯，降自西階，適東壁，北面見于母。</p>
<p class="zhushi">薦東，薦左。凡奠爵，將舉者於右，不舉者於左。適東壁者，出闈門也。時母在闈門之外，婦人入廟由闈門。</p>
<p class="jianshu"><span class="yinwen">疏</span>「冠者」至「於母」。○注「薦東」至「闈門」。○釋曰：云「薦東，薦左」者，據南面為正，故云薦左也。云「凡奠爵，將舉者於右」者，謂若《鄉飲酒》、《鄉射》是也。此文及《昏禮》贊醴婦是不舉者，皆奠之於左也。云「適東壁者，出闈門也」者，宮中之門曰闈門。母既冠子無事，故不在門外。今子須見母，故知出闈門也。云「婦人入廟由闈門」者，《雜記》云夫人奔喪「入自闈門，升自側階」，鄭注云：「宮中之門曰闈門，為相通者也。」是也。</p>
<p class="strong">母拜受，子拜送，母又拜。</p>
<p class="zhushi">婦人於丈夫，雖其子猶俠拜。</p>
<p class="jianshu"><span class="yinwen">疏</span>「母拜」至「又拜」。○注「婦人」至「俠拜」。○釋曰：鄭云「婦人於丈夫，雖其子猶俠拜」者，欲見禮子之體例，但是婦人於丈夫皆使俠拜，故舉子以見義也。</p>
<p class="strong">賓降，直西序，東面，主人降，復初位。</p>
<p class="zhushi">初位，初至階讓升之位。</p>
<p class="jianshu"><span class="yinwen">疏</span>「賓降」至「初位」。○釋曰：此將欲與冠者造字而迎之位也。○注「初位」至「之位」。○釋曰：云「初位，初至階讓升之位」者，謂初迎賓至階讓升之位，其賓直西序則非初讓升之位，主人直東序西者，欲迎其事，聞字之言故也。</p>
<p class="strong">冠者立于西階東，南面，賓字之，冠者對。</p>
<p class="zhushi">對，應也。其辭未聞。</p>
<p class="jianshu"><span class="yinwen">疏</span>「冠者」至「者對」。○注「對應」至「未聞」。○釋曰：云「賓字之」</p>
<p class="zhushi">者，即下文有字辭、又有某甫之字，若孔子云尼父之字是也。云「其辭未聞」者，下有賓祝辭，不見冠者應辭，故云未聞也。案《禮記。冠義》云「既冠而字之，成人之道也」。見於母，母拜之，據彼則字訖乃見母。此文先見乃字者，此文見母是正見。彼見母在下者，記人以下有兄弟之等皆拜之，故退見母於下，使與兄弟拜，文相近也。若然，未字先見母，字訖乃見兄弟之等者，急於母，緩於兄弟也。</p>
<p class="strong">賓出，主人送于廟門外。</p>
<p class="zhushi">不出外門，將醴之。</p>
<p class="jianshu"><span class="yinwen">疏</span>「賓出」至「門外」。○注「不出」至「醴之」。○釋曰：以下云請醴賓，故云「將醴之」也。</p>
<p class="strong">請醴賓，賓禮辭，許。賓就次。</p>
<p class="zhushi">此醴當作禮。次，門外更衣處也，以帷幕簟席為之。</p>
<p class="jianshu"><span class="yinwen">疏</span>「請醴」至「就次」。○注「此醴」至「為之」。○釋曰：云「此醴當作禮」者，對上文有酌醴、受醴之等，不破之，此當為上於下之禮，不得用醴。禮即從醴字，何者？《周禮》云諸侯用鬯，不云鬯賓，明不得以醴禮賓，即為醴，故破從禮也。云「次，門外更衣處也」者，次者，舍之名，以其行禮，衣服或與常服不同，更衣之時須入於次，故云更衣處也。云「必帷幕簟席為之」者，案《聘禮。記》云：「宗人授次，次以帷，少退于君之次。」注云：「主國之門外，諸侯及卿大夫之所使者，次位皆有常處。」又案《周禮。幕人》「掌帷幕幄綬之事」，注云：「帷幕皆以布為之，四合象宮室，曰幄。」云簟席者，士卑或用簟席，是以《雜記》諸侯大夫喪皆用布，士用簟席為之，次亦當然。</p>
<p class="strong">冠者見於兄弟，兄弟再拜，冠者答拜。見贊者，西面拜，亦如之。</p>
<p class="zhushi">見贊者西面拜，則見兄弟東面拜，贊者後賓出。</p>
<p class="jianshu"><span class="yinwen">疏</span>「冠者」至「如之」。○注「見贊」至「賓出」。○釋曰：兄弟位在東方，此贊冠者則賓之類，故贊者東面也。言贊者先拜，冠者答之也。知贊者後賓出者，文於見兄弟下始見之，明贊者後賓出也，出亦當就次待禮之也。</p>
<p class="strong">入見姑姊，如見母。</p>
<p class="zhushi">入，入寢門也。廟在寢門外。如見母者，亦北面，姑與姊亦俠拜也。不見妹，妹卑。</p>
<p class="jianshu"><span class="yinwen">疏</span>「入見」至「見母」。○注「入入」至「妹卑」。○釋曰：男子居外，女子居內。廟在寢門外，入見，入寢門可知，不見父與賓者，蓋冠畢則已見也。不言者，從可知也。云「不見妹，妹卑」者，以其妹卑於姑姊，故不見也。</p>
<p class="strong">乃易服，服玄冠、玄端、爵韠，奠摯見於君。遂以摯見於鄉大夫、鄉先生。</p>
<p class="zhushi">易服不朝服者，非朝事也。摯，雉也。鄉先生，鄉中老人為卿大夫致仕者。</p>
<p class="jianshu"><span class="yinwen">疏</span>「乃易」至「先生」。○注「易服」至「仕者」。○釋曰：云「易服」者，爵弁既助祭之服，不可服見君與先生等，故易服，服玄端也。云「易服不朝服者，非朝事也」者，此乃因加冠以成人之禮，見君非正服之節，故不朝服。經直云玄端，則兼玄冠矣。今更云玄冠者，以初冠時服玄端為緇布冠服，緇布冠非常著之冠而弊之。易服宜服玄冠配玄端，故兼云玄冠也。朝服與玄端同，玄端則玄裳、黃裳、雜裳、黑屨，若朝服玄冠、玄端雖同，但裳以素而屨色白也。以其但正幅，故朝服亦得端名。然六冕皆正幅，故亦名端。是以《樂記》云魏文侯「端冕而聽古樂」，又《論語》云「端章甫」，鄭云：「端，玄端，諸侯視朝之服。」則玄端不朝，得名為玄端也。云「摯，雉也」者，士執雉是其常，故知摯是雉也。云「鄉先生，鄉中老人為卿大夫致仕者」者，此即《鄉飲酒》與《鄉射記》「先生」，及《書傳》「父師」皆一也。先生亦有士之少師，鄭不言者，經云鄉大夫不言士，故先生亦略不言，其實亦當有士也。</p>
<p class="strong">乃醴賓以壹獻之禮。</p>
<p class="zhushi">壹獻者，主人獻賓而已，即燕無亞獻者。獻、酢、酬，賓主人各兩爵而禮成。《特牲》、《少牢饋食之禮》獻尸，此其類也。士禮一獻，卿大夫三獻。禮賓不用栖者，泲其醴。《內則》曰：「飲，重醴清糟。」凡醴事，質者用糟，文者用清。</p>
<p class="jianshu"><span class="yinwen">疏</span>「乃醴」至「之禮」。○注「壹獻」至「用清」。○釋曰：此「醴」亦當為「禮」，不言可知也。云「壹獻者，主人獻賓而已，即燕無亞獻者」者，案《特牲》、《少牢》，主人獻尸，主婦亞獻，為二獻。此則主人獻賓而已，無亞獻，知即燕者，《鄉飲酒》末有燕，故知獻後有燕。云「獻、酢、酬，賓主人各兩爵而禮成」者，主人獻賓，賓酢主人；主人將酬賓，先自飲訖乃酬，賓奠而不舉，是賓、主人各兩爵而禮成也。必知一獻之禮，禮備有酬酢者，《昏禮》舅姑饗婦以一獻之禮奠酬，得正禮不旅，又曰婦酢舅，更爵自薦，是備酬酢也。《鄉飲酒》亦備獻酢酬，是其義也。云「《特牲》、《少牢饋食之禮》獻尸，此其類也」者，此賓、主人各兩爵，無亞獻。彼主人、主婦各一爵，有亞獻。雖不同，得主人一獻，義類同，故云此其類也。云「士禮一獻」者，即《士冠》及《昏禮》、《鄉飲酒禮》、《鄉射》皆是一獻也。云「卿大夫三獻」者，案《左氏傳》云：「季孫宿如晉，拜莒田也。晉侯享之，有加籩。武子退，使行人告曰：小國之事大國也，茍免於討，不敢求貺。得貺不過三獻。」又《禮記。郊特牲》云「三獻之介」，亦謂卿大夫三獻之介。案《大行人》云上公饗禮九獻，侯伯七獻，子男五獻。是以大夫三獻，士一獻，亦是其差也。云「禮賓不用栖者，泲其醴」者，此有獻、酢、酬，飲之泲者，故不用栖。《冠禮》禮子用醴不泲，故用栖也。云「《內則》曰飲」者，鄭注云：「目諸飲也。」云「重醴清糟」者，鄭云：「重，陪也。糟，醇也。清，泲也。致飲有醇者，有泲者，陪設之。」稻醴以下是也。云「凡禮事，質者用糟，文者用清」者，質者，謂若《冠禮》禮子之類是也，故以房戶之間顯處設尊也。</p>
<p class="strong">主人酬賓，束帛儷皮。</p>
<p class="zhushi">飲賓客而從之以財貨曰酬，所以申暢厚意也。束帛，十端也。儷皮，兩鹿皮也。古文儷為離。</p>
<p class="jianshu"><span class="yinwen">疏</span>「主人」至「儷皮」。○注「飲賓」至「為離」。○釋曰：主人酬賓，當奠酬之節，行之以財貨也。此禮賓與饗禮同，但為饗禮有酬幣則多。故《聘禮》云若不親饗，「致饗以酬幣」，注云：「禮幣束帛，乘馬亦不是過也。」又案《大戴禮》云禮幣采飾而四馬，是大夫禮多，與士異也。案《禮器》云「琥璜爵」，鄭云：「天子酬諸侯，諸侯相酬以此玉將幣也。」則又異於大夫也。下凡酬幣之法，尊卑獻數多少不同，及其酬幣，唯於奠酬之節一行而已。《春秋》：秦后子出奔晉，后子享晉侯，「歸取酬幣終事八反」，杜注云：「備九獻之儀，始禮自賫其一，故續送其八酬酒幣。」彼九獻之間皆云幣，春秋之代奢侈之法，非正禮也。云「束帛，十端也」者，禮之通例。凡言束者，無問脯與錦，皆以十為數也。云「儷皮，兩鹿皮也」者，當與《射禮》庭實之皮同，《禮記。郊特牲》云：「虎豹之皮，示服猛也。」又《覲禮》用馬，則國君用馬或虎豹皮，若臣聘則用鹿皮，故鄭注《聘禮》云：「凡君於臣，臣於君，麋鹿皮可也。」言可者，以無正文。若然，兩國諸侯自相見，亦用虎豹皮也。</p>
<p class="strong">贊者皆與，贊冠者為介。</p>
<p class="zhushi">贊者，眾賓也。皆與，亦飲酒為眾賓。介，賓之輔，以贊為之，尊之。飲酒之禮，賢者為賓，其次為介。</p>
<p class="jianshu"><span class="yinwen">疏</span>「贊者」至「為介」。○注「贊者」至「為介」。○釋曰：鄭知「贊者眾賓」者，以其下別言贊冠者，明上云贊者是眾賓也。云「介，賓之輔」者，以其《鄉飲酒之禮》，賢者為賓，其次為介，又其次為眾賓。彼據將貢以為優劣之次也，此雖不貢，以飲酒之禮立賓主，亦以優劣立介以輔也。云「以贊為之，尊之」者，謂賓此贊冠者，故遣為介也。云「飲酒之禮，賢者為賓，其次為介」者，取尊為義也。</p>
<p class="strong">賓出，主人送于外門外，再拜，歸賓俎。</p>
<p class="zhushi">一獻之禮，有薦有俎，其牲未聞。使人歸諸賓家也。</p>
<p class="jianshu"><span class="yinwen">疏</span>「賓出」至「賓俎」。○注「一獻」至「家也」。○釋曰：賓不言薦脯醢者，案舅姑共饗婦，以一獻有姑薦，則此一獻亦有薦脯醢可知。經有俎必有特牲，但《鄉飲酒》、《鄉射》取擇人而用狗，此《冠禮》無擇人之義，則不用狗，但無正文，故云「其牲未聞」也。知「使人歸諸賓家」者，以賓出，主人送於門外，乃始言歸賓俎，明歸於賓家也。</p>
<p class="strong">若不醴，則醮用酒。</p>
<p class="zhushi">若不醴，謂國有舊俗可行，聖人用焉不改者也。《曲禮》曰：「君子行禮，不求變俗。祭祀之禮，居喪之服，哭泣之位，皆如其國之故，謹脩其法而審行之。」是也。酌而無酬酢曰醮。醴亦當為禮。</p>
<p class="jianshu"><span class="yinwen">疏</span>「若不」至「用酒」。注「若不」至「為禮」。釋曰：自此已上說周禮冠子之法，自此已下至「取籩脯以降如初」，說夏殷冠子之法。云「若不醴，則醮用酒」者，案上文適子冠於阼，三加訖一醴於客位是周法。今云「若不醴，則醮用酒」非周法，故知先王法矣。故鄭云「若不醴，謂國有舊俗可行，聖人用焉不改者也」，云「聖人」者，即周公制此《儀禮》，用舊俗則夏殷之禮是也。云「《曲禮》曰」已下者，是《下曲禮》文也。云「君子行禮，不求變俗」者，與下文為目，謂君子所住之國，不求變彼國之俗，若衛居殷墟者也。云「祭祀之禮」者，若《郊特牲》云：「殷人先求諸陽，周人先求諸陰。」求諸陽者，先合樂乃灌地降神也；求諸陰者，謂先灌地乃合樂。若衛居殷地用殷禮，則先合樂乃灌也。云「居喪之服」者，謂若《檀弓》周之諸侯絕旁期降上下，殷之諸侯服旁期不降上下，衛居殷墟亦不降上下也。云「哭泣之位」者，殷禮無文，亦應有異也。云「皆如其國之故」者，謂上所云皆如其故國之俗而行之。云「是」者，依先王舊俗而行不改之事。向來所解引《曲禮》，據人君施化之法，不改彼國舊俗，證此醮用酒，舊俗之法也。故《康誥》周公戒康叔，居殷墟當用殷法，是以云「茲殷罰有倫」，使用殷法。故所引《曲禮》，皆據不變彼國之俗。但君子行禮，不求變俗有二途，若據《曲禮》之文云「君子行禮不求變俗」，鄭注云：「求，猶務也。不務變其故俗，重本也。謂去先祖之國居他國。」又云：「祭祀之禮，居喪之服，哭泣之位皆如其國之故，謹修其法而審行之。」注：「其法謂其先祖之制度若夏殷」者，謂若杞宋之人居鄭衛，鄭衛之人居杞宋。若據彼注，謂臣去己國居他國，不變己國之俗。是以定四年祝佗云，殷人六族，在魯啟以商政。亦不變本國之俗，故開商政示之。皆據當身居他國，不變己國之俗。與此注引不同者，不求變俗，義得兩合，故各據一邊而言也。云「酌而無酬酢曰醮」者，鄭解無酬酢曰醮，唯據此文而言。所以然者，以周法用醮，無酬酢曰醮。案《曲禮》云「長者舉未釂」，鄭注云：「盡爵曰釂。」是醮不專於無酬酢者。若然，醴亦無酬酢不為醮名者，但醴大古之物，自然質無酬酢。此醮用酒，酒本有酬酢，故無酬酢得名醮也。云「醴亦當為禮」者，亦上請醴賓之醴，故破之也。</p>
<p class="strong">尊於房戶之間，兩甒，有禁。玄酒在西，加勺，南枋。</p>
<p class="zhushi">房戶間者，房西室戶東也。禁，承尊之器也。名之為禁者，因為酒戒也。玄酒，新水也，雖今不用，猶設之，不忘古也。</p>
<p class="jianshu"><span class="yinwen">疏</span>「尊於」至「南枋」。注「房戶」至「古也」。釋曰：云「禁，承尊之器也。名之為禁者，因為酒戒也」者，以醴不言禁，醴非飲醉之物，故不設戒也。此用酒，酒是所飲之物，恐醉，因而禁之，故云因為酒戒。若然，玄酒非飲亦為禁者，以玄酒對正酒，不可一有一無，故亦同有禁也。云「不忘古也」者，上古無酒，今雖有酒，猶設之，是不忘古也。</p>
<p class="strong">洗，有篚在西，南順。</p>
<p class="zhushi">洗，庭洗，當東榮，南北以堂深。篚亦以盛勺觶，陳於洗西。南順，北為上也。</p>
<p class="jianshu"><span class="yinwen">疏</span>「洗有」至「南順」。注「洗庭」至「上也」。釋曰：知「洗，庭洗」者，上周法用醴之時，醴之尊在房。今醮用酒與常飲酒同，故洗亦當在庭。是以下云「賓降，取爵於篚，卒洗，升酌」，故知洗在庭也。設洗法在設尊前，此洗亦當在設尊前設之，故此直云洗有篚在西，不言設也。若然，上不言設洗者，以其上云醮用酒，即連云尊，文勢如此，故不言設洗。云「當東榮，南北以堂深」者，上己有文也。云「篚亦以盛勺觶」者，周法用醴在房，庭洗無篚。此用酒，庭洗有篚，故周公設經辨其異者。但醴篚在房，以盛勺觶，此庭洗，篚亦盛勺觶，故云「亦」也。云「南順，北為上也」者，席之制有首尾者，據識之先後為首尾。此篚亦云上者，應亦有記識為上下，以其南順之言，故北為上也。</p>
<p class="strong">始加，醮用脯醢。賓降，取爵於篚，辭降如初。卒洗，升酌。</p>
<p class="zhushi">始加者，言一加一醮也。加冠於東序，醮之於戶西，同耳。始醮亦薦脯醢。賓降者，爵在庭，酒在堂，將自酌也。辭降如初，如將冠時降盥，辭主人降也。凡薦出自東房。</p>
<p class="jianshu"><span class="yinwen">疏</span>「始加」至「升酌」。注「始加」至「東房」。釋曰：云「始加，醮用脯醢」者，此言與周別之事。周家三加訖乃一醴，於客位用脯醢，此加訖即醮於客位用脯醢，是其不同也。但言始加醮用脯醢者，因言與周異之意，其實未行事，是以下乃始云「賓降取爵於篚」也。云「加冠於東序，醮之於戶西，同耳」者，經不見者，嫌與周異，故辨之。其經不言冠者，醮之處即與周同，故經不見也。云「始醮亦薦脯醢」者，以其經云醮用脯醢，泛言若醮用酒，未著其節，故亦如上周家三加始薦脯醢。云「賓降者，爵在庭，酒在堂，將自酌也」者，決周家醴在房，贊者酌授賓，賓不親酌，此則賓親酌酒洗爵，故有升降也。云「辭降如初，如將冠時降盥，辭主人降也」者，欲見用醴時，直有將冠時賓降，無賓降取爵，以其酌在房故也。今云如初者，唯謂如將冠降盥之事也。云「凡薦出自東房」者，用醴時，尊在房，脯醢出自東房；醮用酒，酒尊在堂，脯醢亦出自東房。《鄉飲酒》、《鄉射》、《特牲》、《少牢》薦者皆出東房，故云「凡」以該之也。</p>
<p class="strong">冠者拜受，賓答拜如初。</p>
<p class="zhushi">贊者筵于戶西，賓升，揖冠者就筵。乃酌，冠者南面拜受，賓授爵，東面答拜，如醴禮也。於賓答拜，贊者則亦薦之。</p>
<p class="jianshu"><span class="yinwen">疏</span>「冠者」至「如初」。注「贊者」至「薦之」。釋曰：此經略言拜受答拜，不言處所面位。言如初者，以其雖用酒與周異，自外與周同，故直言如初也。是以鄭取上醴子法以言之，故言如初以結之也。云「於賓答拜贊者，則亦薦之」者，經直云拜受，答拜如初，亦不言出薦之時節，故鄭別言之，亦當如周家醴子時薦也。凡醴子、醴婦並《昏禮》禮賓，面位不同者，皆隨時之便，故不同也。</p>
<p class="strong">冠者升筵，坐。左執爵，右祭脯醢，祭酒，興。筵末坐，啐酒。降筵，拜，賓答拜。冠者奠爵于薦東，立于筵西。</p>
<p class="zhushi">冠者立俟賓命，賓揖之，則就東序之筵。</p>
<p class="jianshu"><span class="yinwen">疏</span>「冠者」至「筵西」。注「冠者」至「之筵」。釋曰：此經雖用醴酒不同，其於行事與周禮醴子同，但位有異。彼一加訖入房，易服訖出房，立待賓容命。此則醮訖立於席西，待賓命為異，皆為更加皮弁也。云「興。筵末坐，啐酒」者，為醮於客位敬之故也。《昏禮》禮賓與《聘禮》禮賓在西階上啐醴者，《昏禮》注云「此筵不主為飲食起」，《聘禮》注云「糟醴不卒」，故也。冠子用醴拜，此醮子用酒亦拜者，以與醴子同是成人法。拜啐，故雖用醮亦拜啐也。</p>
<p class="strong">徹薦、爵，筵尊不徹。</p>
<p class="zhushi">徹薦與爵者，辟後加也。不徹筵尊，三加可相因，由便也。</p>
<p class="jianshu"><span class="yinwen">疏</span>「徹薦」至「不徹」。注「徹薦」至「便也」。釋曰：云「徹薦與爵者，辟後加也」者，案下文云：「加皮弁，如初儀，再醮，攝酒，其他皆如初。」酒則云攝，明因前也。除酒之外，云其他如初，明薦爵更設是後加，卒設於席前也。故知前云徹薦爵，為辟後加也。</p>
<p class="strong">加皮弁，如初儀。再醮，攝酒，其他皆如初。</p>
<p class="zhushi">攝猶整也。整酒，謂撓之。今文攝為聶。</p>
<p class="jianshu"><span class="yinwen">疏</span>「加皮」至「如初」。注「攝猶」至「為聶」。釋曰：云「攝猶整也。整酒，謂撓之」者，案《有司徹》云「司官攝酒」，注云：「更洗益整頓之。」不可云洗，亦當為撓，謂更撓攪添益整頓，示新也。</p>
<p class="strong">加爵弁，如初儀。三醮，有乾肉折俎，嚌之，其他如初。北面取脯，見於母。</p>
<p class="zhushi">乾肉，牲體之脯也。折其體以為俎。嚌，嘗之。</p>
<p class="jianshu"><span class="yinwen">疏</span>「加爵」至「於母」。注「乾肉」至「嘗之」。釋曰：前二醮有脯醢，更加此乾肉折俎。言「嚌之」者，嚌謂至齒嘗之。案下若殺再醮不言攝，此經再醮言攝，三醮不言攝，則再醮之後皆有攝，互文以見義也。云「取脯，見於母」者，亦適東壁俠拜，與周同。案下文若殺已下，云卒醮取籩脯以降，此亦取籩脯。乾肉曰脯。云「乾肉，牲體之脯也」者，案《周禮。臘人》云「掌乾肉凡田獸之脯臘」，鄭注云：「大物解肆乾之謂之乾肉，若今梁州烏翅矣。薄析曰脯，捶之而施薑桂曰腶脩。」若然，乾肉與脯脩別言。若今梁州烏翅者，或為豚解而七體以乾之，謂之乾肉，及用之，將升於俎，則節折為二十一體，與《燕禮》同，故總名乾肉折俎也。</p>
<p class="strong">若殺，則特豚，載合升，離肺實于鼎，設扃鼏。</p>
<p class="zhushi">特豚，一豚也。凡牲皆用左胖，煮於鑊曰亨，在鼎曰升，在俎曰載。載合升者，明亨與載皆合左右胖。離，割也，割肺者，使可祭也。可嚌也。今扃為鉉，古文鼏為密。</p>
<p class="jianshu"><span class="yinwen">疏</span>「若殺」至「扃鼏」。注「特豚」至「為密」。釋曰：上醮子用乾肉不殺，自此至取籩脯以降，論夏殷醮子殺牲之事，殺言「若」者，是不定之辭，殺與不殺俱得云若也。云「載合升」者，在鼎曰升，在俎曰載，載在後。今先言載，後言升，又合字在載升之間，通事之者，欲見在俎、在鑊俱曰合也。云「設扃鼏」者，以茅覆鼎，長則束其本，短則編其中。案《冬官。匠人》「廟門容大扃七個」，注云：「大扃，牛鼎之扃，長三尺。」又曰「闈門容小扃參個」，注云：「小扃，膷鼎之扃，長二尺。」皆依漢禮。而知今此豚鼎之扃當用小扃也。云「特豚，一豚也」者，此特若《郊特牲》之特，皆以特為一也。云「凡牲皆用左胖」者，案《特牲》、《少牢》皆用右胖，《少儀》云：「大牢則以牛左肩折九個」。為歸胙用左，則用右而祭之。《鄉飲酒》、《鄉射》主人用右體，生人亦與祭同用右者，皆據周而言也。此云用左，鄭據夏殷之法，與周異也。但《士虞》喪祭用左，反吉故也。云「煮於鑊曰亨」者，案《特牲》云：「亨於門外東方，西面北上。」注云：「亨，煮也。亨豕魚臘，以鑊各一爨。《詩》云：誰能亨魚，溉之釜鬵。」是鑊為亨也。云「在鼎曰升，在俎曰載」者，案《昏禮》云「特豚合升」，又云「側載」，《特牲》亦云「卒載加匕於鼎」，《少牢》云「司馬升羊，實於一鼎」，皆是在鼎曰升，在俎曰載之文。但在鼎直有升名，在俎則升、載兩稱也。故《少牢》云「升羊載右胖」，升豕其載如羊。《有司徹》亦云「乃升」，注云：「升牲體於俎也。」是在俎升、載二名也。云「載合升者，明亨與載皆合左右胖」者，以升、載並陳，又合山二者之間，故知從鑊至俎，皆合左右胖也。云「離，割也，割肺者，使可祭也，可嚌也」者，凡肺有二種：一者舉肺，一者祭肺。就舉肺之中復有三稱：一名舉肺，為食而舉；二名離肺，《少儀》云三牲之肺，離而不提心也；三名嚌肺，以齒嚌之。此三者皆據生人為食而有也。就祭肺之中亦復有三稱：一者謂之祭肺，為祭先而有之；二者謂之忖肺，忖，切之使斷；三者謂之切肺，名雖與忖肺異，切肺則忖肺也。三者皆為祭而有。若然切肺、離肺指其形，餘皆舉其義稱也。云「今文扃為鉉，古文鼏為密」者，一部之內皆然，不從今文故疊之也。</p>
<p class="strong">始醮，如初。</p>
<p class="zhushi">亦薦脯醢，徹薦爵，筵尊不徹矣。</p>
<p class="jianshu"><span class="yinwen">疏</span>「始醮如初」。注「亦薦」至「徹矣」。釋曰：云「始醮，如初」者，此一醮與不殺同，未有所加，故云如初也。</p>
<p class="strong">再醮，兩豆：葵菹、蠃醢；兩籩：栗、脯。</p>
<p class="zhushi">蠃醢，螔蝓醢。今文蠃為蝸。</p>
<p class="jianshu"><span class="yinwen">疏</span>「再醮」至「栗脯」。注「蠃醢」至「為蝸」。釋曰：此二豆、二籩增數者，為有殺牲，故盛其饌也。案鄭注《周禮。醢人》云：「細切為齏，全物若[月枼]為菹。」作醢及贊者，先膊乾其肉，乃後銼之，雜以梁麯及鹽，漬以美酒，塗置《垂瓦》中，百日則成矣，是作醢及菹之法也。云「蠃醢，螔蝓醢」者，《爾雅》文。</p>
<p class="strong">三醮，攝酒如再醮，加俎，嚌之，皆如初，嚌肺。</p>
<p class="zhushi">攝酒如再醮，則再醮亦攝之矣。加俎嚌之，嚌當為祭字之誤也。祭俎如初，如祭脯醢。</p>
<p class="jianshu"><span class="yinwen">疏</span>「三醮」至「嚌肺」。注「攝酒」至「脯醢」。釋曰：云「攝酒如再醮，則再醮亦攝之矣」者，周公作經取省文，再醮不言攝酒，以三醮如之，則再醮攝之可知，故鄭云再醮亦攝之矣。云「加俎嚌之，嚌當為祭，字之誤也」者，經有二嚌，不破「如初嚌」之嚌，唯破「加俎嚌」之字者，以祭先之法，祭乃嚌之，又不宜有二嚌，故破加俎之嚌為祭也。云「祭俎如初，如祭脯醢」者，以三醮唯祭俎之肺，不復祭脯醢也。若然，前不殺之時，一醮徹脯醢為辭，再醮之脯醢，至再醮不言徹脯醢者，以三醮上唯加乾肉，不薦脯醢，故不徹也。今殷亦然，一醮徹薦辭，至再醮亦不徹薦，直徹爵而已，亦為三醮以不加籩豆加牲俎，是以祝辭一醮，亦云嘉薦，至三醮者，直云籩豆有楚。楚，陳列貌。是三醮不加籩豆明文也。</p>
<p class="strong">卒醮，取籩脯以降，如初。</p>
<p class="jianshu"><span class="yinwen">疏</span>「卒醮」至「如初」。釋曰：此取籩脯見母，與前不異。上周法與不殺皆不云籩者，上皆直薦脯醢，不云籩豆。此若殺云兩籩，故云籩脯。若然，既殺有俎肉而取脯者，見其得禮而已，故不取俎肉。如若得束帛者，不須取脯，是以《冠禮》禮賓得束帛，皆不取脯也。</p>
<p class="strong">若孤子，則父兄戒、宿。</p>
<p class="zhushi">父兄，諸父諸兄。</p>
<p class="jianshu"><span class="yinwen">疏</span>「若孤」至「戒宿」。注「父兄諸父諸兄」。釋曰：上陳土有父加冠禮訖，自此至「東塾北面」，論士之無父，自有加冠之法也。周公作文，於此乃見之者，欲見周與夏殷孤子同冠於阼階，禮之於客位，唯一醮三醴不同耳，是以作經言其與上異者而已。言「父兄，諸父諸兄」者，以其上文父兄非直戒宿而己，故知此是諸父諸兄，非己之親父親兄也。</p>
<p class="strong">冠之日，主人紒而迎賓，拜，揖，讓，立於序端，皆如冠主，禮於阼。</p>
<p class="zhushi">冠主，冠者親父若宗兄也。古文紒為結，今文禮作醴。</p>
<p class="jianshu"><span class="yinwen">疏</span>「冠之」至「於阼」。注「冠主」至「作醴」。釋曰：云「主人紒而迎賓」者，即上「采衣紒」是也。云「拜，揖，讓，立於序端」者，謂主人出先拜，賓答拜訖，揖讓而入於廟門。既入門，又三揖，至階，又三讓而升堂，乃立於東序端，賓升，立西序端，一皆如上。父兄為主人，故作文省略，總云「揖讓立於序端，皆如冠主」也。云「禮於阼」者，別言其異者也。云「今文禮作醴」者，鄭不從今文者，以其言醴則不兼於醮，言禮則兼醴、醮二法故也。</p>
<p class="strong">凡拜，北面于阼階上。賓亦北面于西階上答拜。</p>
<p class="jianshu"><span class="yinwen">疏</span>「凡拜」至「答拜」。釋曰：此亦異於父在者。云「凡拜」者，謂初拜至及啐拜之等，賓主皆北面，與父在時拜於筵西、南面，賓拜於序端東面為異也。</p>
<p class="strong">若殺，則舉鼎陳于門外，直東塾，北面。</p>
<p class="zhushi">孤子得申禮，盛之。父在，有鼎不陳於門外。</p>
<p class="jianshu"><span class="yinwen">疏</span>「若殺」至「北面」。釋曰：云「若殺」者，有則殺，無則已，故云若，不定之辭也。言舉鼎者，謂於廟門外之東壁鑊所，舉至廟門外之東，直東塾，二鼎豚魚臘鼎，皆北向，相重而列之也。注「孤子」至「門外」。釋曰：案上文父在亦有殺法。今鄭云「孤子得申禮，盛之」者，不為殺起，止為陳鼎於外而言。鄭知「父在，有鼎不陳於外」者，以上文若殺，直云特豚載合升，不辨外內。孤子乃云舉鼎陳於門外，類於上，父在陳鼎不於門外也。凡陳鼎在外者，賓客之禮也；在內者，家私之禮也。是在外者為盛也。今孤子則陳鼎在外，故云「孤子得申禮，盛之」也。</p>
<p class="strong">若庶子，則冠于房外，南面，遂醮焉。</p>
<p class="zhushi">房外，謂尊東也。不於阼階，非代也。不醮於客位，成而不尊。</p>
<p class="jianshu"><span class="yinwen">疏</span>「若庶」至「醮焉」。釋曰：上已言三代適子冠禮訖，此經論庶子加冠法也。周公作經，於三代之下言之，則三代庶子冠禮皆於房外同用醮矣，但不知三代庶子各用幾醮耳。今於周之適子三加一醴，夏殷適子三加三醮，是以下文祝辭三醴一而醮三，皆為三代而為言。至於三代，庶子皆不見別辭，則周之庶子宜依適子用一醮，夏殷庶子亦依三醮。三代適子有祝辭，言庶子則無，故下文注云：「凡醮者不祝。」注「房外」至「不尊」。釋曰：知「房外，謂尊東也」者，上陳尊在房戶之間，案《鄉飲酒》賓東則東，則尊東明，此亦於尊東也。云「不於阼階，非代也」者，案下記云：「適子冠於阼，以著代也。」明庶子不於阼，非代故也。云「不醮於客位，成而不尊」者，下記云：「醮於客位，加有成也。」是適子於客位，成而尊之，此則成而不尊，故因冠之處遂醮焉。</p>
<p class="strong">冠者母不在，則使人受脯于西階下。</p>
<p class="jianshu"><span class="yinwen">疏</span>「冠者」至「階下」。釋曰：案《內則》云：「舅沒則姑老。」若死，當云沒，不得云「不在」，且母死則不得使人受脯。今言不在者，或歸寧，或疾病也。使人受脯，為母生在，於後見之也。</p>
<p class="strong">戒賓，曰：「某有子某，將加布於其首，原吾子之教之也。」</p>
<p class="zhushi">吾子，相親之辭。吾，我也。子，男子之美稱。古文某為謀。</p>
<p class="jianshu"><span class="yinwen">疏</span>「戒賓」至「之也」。注「吾子」至「為謀」。釋曰：自此至「唯其所當」者，周公設經，直見行事，恐失次第，不言其辭。今行事既終，總見戒賓、醮及為字之辭也。云「某有子某」者，上某，主人名；下某，子之名。加布，初加緇布冠也。云「原吾子之教之也」者，即此以加冠行禮為教之也。云「吾子，相親之辭。吾，我也」者，謂自己身之子，故云吾子，相親之辭也。云「子，男子之美稱」者，古者稱師曰子。又《公羊傳》云：「名不若字，字不若子。」是子者，男子之美稱也。今請賓與子加冠，故以美稱呼之也。</p>
<p class="strong">賓對曰：「某不敏，恐不能共事，以病吾子，敢辭。」</p>
<p class="zhushi">病猶辱也。古文病為秉。</p>
<p class="strong">主人曰：「某猶原吾子之終教之也。」賓對曰：「吾子重有命，某敢不從！」</p>
<p class="zhushi">敢不從，許之辭。</p>
<p class="strong">宿曰：「某將加布於某之首，吾子將蒞之，敢宿。」</p>
<p class="strong">賓對曰：「某敢不夙興。」</p>
<p class="zhushi">蒞，臨也。今文無對。</p>
<p class="strong">始加，祝曰：「令月吉日，始加元服。</p>
<p class="zhushi">令、吉，皆善也。元，首也。</p>
<p class="jianshu"><span class="yinwen">疏</span>注「令吉」至「首也」。釋曰：元首，《左傳》曰先軫入狄師而死之，狄人歸先軫之元。是元為首。又《尚書》云：「君為元首。」亦是元為首也。</p>
<p class="strong">棄爾幼志，順爾成德。壽考惟祺，介爾景福。」</p>
<p class="zhushi">爾，女也。既冠為成德。祺，祥也。介、景，皆大也。因冠而戒，且勸之。女如是則有壽考之祥，大女之大福也。</p>
<p class="jianshu"><span class="yinwen">疏</span>注「爾女」至「福也」。釋曰：云「既冠為成德」者，案《冠義》，既冠責以父子君臣長幼之禮，皆成人之德。云「祺，祥也」者，祺訓為祥，祥又訓為善也。云「因冠而戒」者，則經「棄爾幼志，順爾成德」是也。云「且勸之」者，即經云「壽考惟祺，介爾景福」是也。</p>
<p class="strong">再加，曰：「吉月令辰，乃申爾服。</p>
<p class="zhushi">辰，子丑也。申，重也。</p>
<p class="jianshu"><span class="yinwen">疏</span>「再加」至「爾服」。注「辰子」至「重也」。釋曰：上云「令月吉日」，此云「吉月令辰」，互見其言，是作文之體，無義例也。云「辰，子丑也」者，以十幹配十二辰，直云辰子丑，明有幹，可知即甲子、乙丑之類，略言之也。</p>
<p class="strong">敬爾威儀，淑慎爾德，眉壽萬年，永受胡福。」</p>
<p class="zhushi">胡猶遐也、遠也，遠無窮。古文眉作麋。</p>
<p class="strong">三加，曰：「以歲之正，以月之令，咸加爾服。</p>
<p class="zhushi">正猶善也。咸，皆也。皆加女之三服，謂緇布冠、皮弁、爵弁也。</p>
<p class="strong">兄弟具在，以成厥德。黃耇無疆，受天之慶。」</p>
<p class="zhushi">黃，黃髮也。耇，凍犁也。皆壽徵也。疆，竟。</p>
<p class="jianshu"><span class="yinwen">疏</span>注「黃黃」至「疆竟」。釋曰：《爾雅》云「黃髮兒齒」，故以黃為黃髮也。云「耇，凍梨」者，《爾雅》云「耇、老，壽也」。此云耇凍黎者，以其面似凍黎之色故也。</p>
<p class="strong">醴辭曰：「甘醴惟厚，嘉薦令芳。</p>
<p class="zhushi">嘉，善也。善薦，謂脯醢芳香也。</p>
<p class="jianshu"><span class="yinwen">疏</span>「醴辭」至「令芳」。注「嘉善」至「香也」。釋曰：謂脯醢為善薦芳香者，謂作之依時，又造之依法，故使芳香而善也。</p>
<p class="strong">拜受祭之，以定爾祥。承天之休，壽考不忘。」</p>
<p class="zhushi">不忘，長有令名。</p>
<p class="strong">醮辭曰：「旨酒既清，嘉薦亶時。</p>
<p class="zhushi">亶，誠也。古文亶為癉。</p>
<p class="strong">始加元服，兄弟具來。孝友時格，永乃保之。」</p>
<p class="zhushi">善父母為孝，善兄弟為友。時，是也。格，至也。永，長也。保，安也。行此乃能保之。今文格為嘏。凡醮者不祝。</p>
<p class="jianshu"><span class="yinwen">疏</span>注「善父」至「不祝」。釋曰：「善父母為孝，善兄弟為友」者，《爾雅》文。不言善事父母、善事兄弟者，欲見非且善事兄弟而亦為兄弟之所善者，諸行周備之意也。云「凡醮者不祝」者，案上文前後例，周與夏殷冠子法，其加冠祝辭三節不辨三代之異，則三代祝辭同可知也。至於周醮之辭三等別陳之者，以其數異，辭宜不同故也。若然，醮辭唯據適子而言，以其將著代重之，故備見祝辭也。此注云「凡醮者不祝」者，言「凡」謂庶子也，既不加冠於阼，又不禮於客位，無著代之理，故略而輕之也。亦不設祝辭者，《曾子問》注云「凡殤不祭」之類也。其天子冠禮祝辭，案《大戴禮。公冠》篇，成王冠周公為祝詞，使王近於人，遠於天，嗇於時，惠於財。其辭既多，不可具載。其諸侯無文，蓋亦有祝辭，異於士也。</p>
<p class="strong">再醮，曰：「旨酒既湑，嘉薦伊脯。</p>
<p class="zhushi">湑，清也。伊，惟也。</p>
<p class="jianshu"><span class="yinwen">疏</span>注「湑清也伊惟也」。釋曰：湑，泲酒之稱，故《伐木》詩云「有酒湑我」，注云：「湑，莤之文。」《鳧鷖》詩云「爾酒既湑」，注云：「湑，酒之泲者。」是湑為清也。云「伊，惟也」者，助句辭，非為義也。</p>
<p class="strong">乃申爾服，禮儀有序。祭此嘉爵，承天之祜。」</p>
<p class="zhushi">祜，福也。</p>
<p class="strong">三醮，曰：「旨酒令芳，籩豆有楚。」</p>
<p class="zhushi">旨，美也。楚，陳列之貌。</p>
<p class="jianshu"><span class="yinwen">疏</span>注「旨美」至「之貌」。釋曰：《楚茨》詩亦云「籩豆有楚」，注云：「楚，陳列之貌。」是用其再醮之籩豆，不增改之，故云「有楚」也。</p>
<p class="strong">咸加爾服，餚升折俎。承天之慶，受福無疆。</p>
<p class="zhushi">餚升折俎，亦謂豚。</p>
<p class="jianshu"><span class="yinwen">疏</span>注「餚升」至「謂豚」。釋曰：云「折俎」者，即謂折上若殺之豚也。</p>
<p class="strong">字辭曰：「禮儀既備，令月吉日，昭告爾字，爰字孔嘉。</p>
<p class="zhushi">昭，明也。爰，於也。孔，甚也。</p>
<p class="jianshu"><span class="yinwen">疏</span>「字辭」至「爾字」。釋曰：此字文在三代之下而言，則亦遂三代字辭同。此辭賓直西序東面，與子為字時言之也。</p>
<p class="strong">髦士攸宜，宜之於假，永受保之。</p>
<p class="zhushi">髦，俊也。攸，所也。於猶為也。假，大也。宜之是為大矣。</p>
<p class="strong">曰伯某甫。」仲、叔、季，唯其所當。</p>
<p class="zhushi">伯、仲、叔、季，長幼之稱。甫是丈夫之美稱。孔子為尼甫，周大夫有嘉甫，宋大夫有孔甫，是其類。甫，字或作父。</p>
<p class="jianshu"><span class="yinwen">疏</span>「宜之」至「所當」。釋曰：云「伯某甫」者，某若云嘉也。但設經不得定言人字，故言甫為且字，是以《禮記》諸侯薨，復曰「臯某甫復」。鄭云：「某甫且字。」以臣不名，君且為某之字呼之。既此，某甫立為且字。言「伯、仲、叔、季」者，是長幼次第之稱。若兄弟四人，則依次稱之。夏殷質則積仲，周文則積叔，若管叔、霍叔之類是也。云「唯其所當」者，二十冠時與之作字，猶孔子生三月名之曰丘，至二十冠而字之曰仲尼。有兄曰伯，居第二則曰仲。但殷質，二十為字之時，兼伯、仲、叔、季呼之；周文，二十為字之時，未呼伯、仲，至五十乃加而呼之。故《檀弓》云「五十以伯仲」，周道也。是呼伯仲之時，則兼二十字而言。若孔子生於周代，從周禮呼尼甫，至五十去甫以尼配仲，而呼之曰仲尼是也。若然，二十冠而字之，未呼伯、仲、叔、季。今於二十加冠而言者，一則是殷家冠時，遂以二十字呼之；二則見周家若不死，至五十乃加而呼之。</p>
<p class="zhushi">若二十已後死，雖未滿五十，即得呼伯仲。知義然者，見慶父乃是莊公之弟，桓六年莊公生，至閔公二年慶公死，時莊公未滿五十，慶父乃是莊公之弟，時未五十，慶父死，號曰共仲。是其死後雖未五十，得呼仲叔季。故二十冠時，則以伯、仲、叔、季當擬之，故云「唯其所當」也。注「幹猶」至「作父」。釋曰：知「甫是丈夫之美稱」者，以其人之賢愚，皆以為字，故隱元年，「公及邾儀父盟於蔑」。《穀梁傳》云：「儀，字也。父猶傅也，男子之美稱也」是也。云「孔子為尼甫」者，哀十六年，孔丘卒，哀公誄之曰：「哀哉，尼甫！」因字號諡曰尼甫也。云「周大夫有嘉甫」者，桓公十五年，「天王使嘉甫來求車」是也。</p>
<p class="zhushi">云「宋大夫有孔甫，是其類」者，案《左氏傳》桓二年「孔父嘉為司馬」是也。</p>
<p class="zhushi">鄭引此者，證有冠而為此字之意，故云是其類也。又甫字或作父者，字亦通，或尼甫、嘉甫、孔甫等，見為父字者也。</p>
<p class="strong">屨，夏用葛。玄端黑屨，青絇繶純，純博寸。</p>
<p class="zhushi">屨者順裳色，玄端黑屨，以玄裳為正也。絇之言拘也，以為行戒，狀如刀衣鼻，在屨頭。繶，縫中紃也。純，緣也。三者皆青。博，廣也。</p>
<p class="jianshu"><span class="yinwen">疏</span>「屨夏」至「博寸」。注「屨者」至「廣也」。釋曰：自此至「總屨」，論三服之屨。不於上與服同陳者，一則屨用皮葛，冬夏不同；二則屨在下，不宜與服同列，故退在於此。此言夏用葛，下云冬皮，則春宜從夏，秋宜從冬，故舉冬夏寒暑極時而言。《詩》魏地以葛屨屨霜，剌褊也。云「屨者順裳色」者，禮之通例；衣與冠同，屨與裳同，故云順裳色也。云「玄端黑屨，以玄裳為正也」者，以其玄端有玄裳、黃裳、雜裳，經唯云玄端黑屨，與玄裳同色，不取黃裳、雜裳，故云以玄裳為正也。云「絇之言拘也，以為行戒」者，以拘者自拘持之言，故云以為行戒也。云「狀如刀衣鼻，在屨頭」者，此以漢法言之。今之屨頭見有下鼻，似刀衣鼻，故以為況也。云「繶，縫中紃也」者，謂牙底相接之縫中有絳紃也。云「純，緣也」者，謂繞口緣邊也。云「皆青」者，以經三者同云青也。云「博，廣也」者，謂純所施廣一寸也。</p>
<p class="strong">素積白屨，以魁柎之，緇絇繶純，純博寸。</p>
<p class="zhushi">魁，蜃蛤。柎，注者。</p>
<p class="jianshu"><span class="yinwen">疏</span>「素積」至「博寸」。注「魁蜃蛤柎注者」。釋曰：以魁蛤灰柎之者，取其白耳。云「魁，蜃蛤」者，魁即蜃蛤，一物，是以《周禮。地官。掌蜃》掌「共白盛之蜃」，鄭司農云謂蜃炭，引此士冠白屨以魁柎之，「玄謂今東萊用蛤，謂之叉灰云」是也。云「柎，注者」，以蛤灰塗注於上，使色白也。</p>
<p class="strong">爵弁纁屨，黑絇繶純，純博寸。</p>
<p class="zhushi">爵弁屨以黑為飾，爵弁尊，其屨飾以繢次。</p>
<p class="jianshu"><span class="yinwen">疏</span>「爵弁」至「博寸」。注「爵弁」至「繢次」。釋曰：案此三服見屨不同，何者？玄端以衣見屨，以玄端有黃裳之等，裳不得舉裳見屨，故舉玄端見屨也。皮弁以素積見屨，屨裳同色，是其正也。爵弁既不舉裳，又不舉衣，而以爵弁見屨者，上陳服已言纁裳，裳色自顯，以與六冕同玄衣纁裳，與冕服之嫌，故不以衣裳而以首服見屨也。云「爵弁屨以黑為飾，爵弁尊，其屨飾以繢次」者，案《冬官》畫繢之事云：「青與白相次，赤與黑相次，玄與黃相次。」鄭云：「此言畫繢六色所象，及布采之第次，繢以為衣。」又云：「青與赤謂之文，赤與白謂之章，白與黑謂之黼，黑與青謂之黻。」鄭云：「此言剌繡采所用，繡以為裳。」此是對方為繢次，比方為繡次。案鄭注《屨人》云：「復下曰舄禪，下曰屨。」又注云：「凡舄之飾，如繢之次；凡屨之飾，如繡之次也」者，即上黑屨以青為絇繶純，白屨以黑為絇繶純，則白與黑，黑與青為繡次之事也。</p>
<p class="zhushi">今次爵弁纁屨，纁，南方之色赤。不以西方白為絇繶純，而以北方黑為絇繶純者，取對方繢次為飾。舉舄者，尊爵弁是祭服，故飾與舄同也。</p>
<p class="strong">冬，皮屨可也。</p>
<p class="jianshu"><span class="yinwen">疏</span>「冬皮屨可也」。釋曰：冬時寒，許用皮，故云「可也」。</p>
<p class="strong">不屨總履。</p>
<p class="zhushi">總屨，喪屨也。縷不灰治曰總。</p>
<p class="jianshu"><span class="yinwen">疏</span>「不屨總屨」。注「總屨」至「曰總」。釋曰：案《喪服》記云：</p>
<p class="zhushi">「總衰四升有半。」總衰既是喪服，明總屨亦是喪屨，故鄭云「喪屨」也。云「縷不灰治曰總」者，斬衰冠六升，傳云「鍛而勿灰」，則四升半，不灰治可知。</p>
<p class="zhushi">言此者，欲見大功未可以冠子，恐人以冠子，故於屨末因禁之也。</p>
<p class="strong">記。</p>
<p class="jianshu"><span class="yinwen">疏</span>「記冠義」。釋曰：凡言「記」者，皆是記經不備，兼記經外遠古之言。鄭注《燕禮》云：「後世衰微，幽、厲尤甚，禮樂之書，稍稍廢棄。」蓋自爾之後有記乎？又案《喪服》記子夏為之作傳，不應自造，還自解之。記當在子夏之前，孔子之時，未知定誰所錄。云「冠義」者，記《士冠》中之義者，記時不同，故有二記。此則在子夏前。其《周禮。考工記》，六國時所錄，故遭秦燔滅典籍，有《韋氏》、《雕氏》闕，其記則在秦漢之際儒者加之，故《王制》有正「聽之棘木之下」，異時所記，故其言亦殊也。</p>
<p class="strong">冠義。始冠，緇布之冠也。大古冠布，齊則緇之。其緌也，孔子曰：「吾未之聞也，冠而敝之可也。」</p>
<p class="zhushi">大古，唐、虞以上。緌，纓飾。未之聞，大古質，蓋亦無飾。重古，始冠冠其齊冠。白布冠，今之喪冠是也。</p>
<p class="jianshu"><span class="yinwen">疏</span>「始冠」至「可也」。注「大古」至「是也」。釋曰：此經直言加緇布冠，不言有緌無緌，又不言加冠之後此緇布冠更著以不，故言不緌，不更著之事也。云「大古冠布」者，謂著白布冠也。云「齊則緇之」者，將祭而齊則為緇者，以鬼神尚幽暗也。云「其緌也，孔子曰：吾未之聞也」者，孔子時有緌者，故非時人緌之，諸侯則得著緌，故《玉藻》云：「緇布冠繢緌，諸侯之冠也。」</p>
<p class="zhushi">鄭云：「尊者飾也。」元缺一字士冠不得緌也。云「冠而敝之可也」者，據士以蔔冠時用之，冠訖，則敝去之不復著也。若庶人猶著之，故《詩》云：「彼都人士，臺笠緇撮。」是用緇布冠籠其髮，是庶人常服之矣。云「大古，唐、虞以上」者，此記與《郊特牲》皆陳三代之冠，云牟追、章甫、委貌之等，鄭注《郊特牲》云：「三代改制，齊冠不復用也。以白布冠質，以為喪冠也。」三代既有此，明大古是唐、虞已上可知。云「未之聞，大古質，蓋亦無飾」者，此經據孔子時非其著緌，未知大古有緌以不，故鄭云大古質，無飾也。云「重古，始冠冠其齊冠」者，以經云始冠緇布之冠，即云大古冠布則齊冠一也，故鄭云冠其齊冠也。云「白布冠者今之喪冠是也」者，以其大古時，吉兇同服白布冠，未有喪冠。三代有牟追之等，則以白布冠為喪冠。若然，喪服起自夏禹以下也。</p>
<p class="strong">適子冠於阼，以著代也。醮於客位，加有成也。三加彌尊，諭其志也。</p>
<p class="zhushi">醮，夏、殷之禮，每加於阼階，醮之於客位，所以尊敬之，成其為人也。彌猶益也。冠服後加益尊。論其志者，欲其德之進也。</p>
<p class="jianshu"><span class="yinwen">疏</span>「適子」至「成也」。注「醮夏」至「人也」。釋曰：此記人說夏、殷法，可兼於周。以其於阼及三加皆同，唯醮醴有異，故知舉二以見一也。</p>
<p class="strong">冠而字之，敬其名也。</p>
<p class="zhushi">名者，質，所受於父母，冠成人，益文，故敬之也。</p>
<p class="jianshu"><span class="yinwen">疏</span>「冠而」至「名也」。注「名者」至「無之」。釋曰：案《內則》云，子生三月父名之，不言母。今云「受於父母」者，夫婦一體，受父即是受於母，故兼言也。云「冠成人，益文」者，對名是受於父母，為質，字者受於賓，為文。故君父之前稱名，至於他人稱字也。是敬定名也。</p>
<p class="strong">委貌，周道也。章甫，殷道也。毋追，夏后氏之道也。</p>
<p class="zhushi">或謂委貌為玄冠。委猶安也。言，所以安正容貌。章，明也。殷質，言以表明丈夫也。甫，或為父，今文為斧。毋，發聲也。追猶堆也。夏后氏質，以其形名之。二冠皆所常服以行道也，其制之異同未之聞。</p>
<p class="jianshu"><span class="yinwen">疏</span>「委貌」至「道也」。釋曰：記人歷陳此三代冠者，上緇布冠也。諸元缺起此侯已下，始加之冠，此委貌之等。記人以經有緇布冠、皮弁、爵弁、玄冠，故還記緇布冠以下四種之冠，以解經之四者，此委貌即解經「易服，服玄冠」是也。注「委猶」至「之聞」。釋曰：云「今文為斧」者，義無取，故疊之不從也。云「毋，發聲也」者，若在上謂之發聲，在下謂之助句，義無取，則是發聲也。云「三冠皆所常服以行道」者，以釋經三代皆言道，是諸侯朝服之冠，在朝以行道德者也。云「其制之異同未之聞」者，委貌、玄冠於禮圖有制，但章甫、毋追相與，異同未聞也。</p>
<p class="strong">周弁，殷冔，夏收。</p>
<p class="zhushi">弁名出於槃。槃，大也，言所以自光大也。冔名出於幠。幠，覆也，言所以自覆飾也。收，言所以收斂髮也。齊所服而祭也，其制之異亦未聞。</p>
<p class="jianshu"><span class="yinwen">疏</span>注「弁名」至「未聞」。釋曰：又歷陳此三者，欲見三代加冠皆有弁。云「周弁」者，弁是古冠之大號，非直含六冕，亦兼爵弁於其中。見士之三加之冠者爵弁者，故云弁，弁者冠名也。云「弁名出於槃。槃，大也」者，無正文，鄭以意解之。《論語》云「服周之冕」，以五色繅服有文飾，則知有德，故云「言所以自光大也」。云「冔名出於幠。幠，覆也，言所以自覆飾也。收，言所以收斂髮也」者，皆以意解之也。云「制之異亦未聞」者，案《漢禮器制度》弁冕、《周禮。弁師》相參。周之冕以木為體，廣八寸，長尺六寸，績麻三十升布為之，上以玄，下以纁，前後有旒，尊卑各有差等。天子玉笄朱紘，其制可聞。云未聞者，但夏、殷之禮亡，其制與周異，亦加上未聞也。</p>
<p class="strong">三王共皮弁、素積。</p>
<p class="zhushi">質不變。</p>
<p class="jianshu"><span class="yinwen">疏</span>注「質不變」。釋曰：此亦三代自天子下至士皆是再加，當在周弁三加之上，退之在下者，欲見此是三代之冠，百王同之，無別代之稱也。故《郊特牲》云「三王共皮弁」，注云：「所不易於先代。」故《孝經》亦云百王同之，不改易也。若然百王同之，言三王共者，以損益之極，極於三王。又上三冠亦據三代，故云「三王其皮弁」。其實先代後代皆不易，是以鄭云質不變也。</p>
<p class="strong">無大夫冠禮，而有其昏禮。古者五十而后爵，何大夫冠禮之有？</p>
<p class="zhushi">據時有未冠而命為大夫者。周之初禮，年未五十而有賢才者，試以大夫之事，猶服士服，行士禮。二十而冠，急成人也。五十乃爵，重官人也。大夫或時改娶，有昏禮是也。</p>
<p class="jianshu"><span class="yinwen">疏</span>「無大」至「之有」。釋曰：此經所陳，欲見無大夫冠禮之事。有大夫冠禮，記者非之。注「據時」至「是也」。釋曰：鄭云「據時有未冠而命為大夫」者，言周末作記之時，有二十已前未加冠而命為大夫者，記非之也。云「周之初禮，年未五十而有賢才者，試以大夫之事，猶服士服，行士禮」者，鄭解古者五十而後爵，何大夫冠禮之有？是古者未有，周大夫有冠禮，故非之。此鄭云未五十，則二十已士，或有未二十有賢才，亦得試為大夫者，故《喪服》「殤蔔功章」云「大夫為昆弟之長殤」，鄭云：「大夫為昆弟之長殤小功，謂士若不仕，以此知為大夫無殤服。」言為大夫無殤服，謂兄殤在小功，則兄十九已下，死大夫則十九已下既為兄殤服，己為大夫，則早冠矣。大夫冠而不為元缺止此殤故也。雖早冠，亦行士禮而冠，是大夫無冠禮也。云「二十而冠，急成人也。五十乃爵，重官人也」者，解試為大夫二十，則其爵命要待五十意也。云「大夫或時改娶，有昏禮」者，釋經「而有其昏禮」，以其三十而取，五十乃命為大夫，則昏時猶為士，何得有大夫昏禮乎？五十巳後容改娶，故有大夫昏禮也。</p>
<p class="zhushi">若然，案下文「古者生無爵」，鄭云：「古謂殷。」此經以古為周初者，下云「古者生無爵」，對周時士生有爵，故知古者生無爵，據殷也。今此云古者，以周末時大夫冠，對周初時無，若以古者為殷時，則周家有大夫冠禮，何得言周末始有乎？明古者據初而言也。</p>
<p class="strong">公侯之有冠禮也，夏之末造也。</p>
<p class="zhushi">造，作也。自夏初以上，諸侯雖父死子繼，年未滿五十者亦服士服，行士禮，五十乃命也。至其衰末，上下相亂，篡殺所由生，故作公侯冠禮以正君臣也。《坊記》曰：「君不與同姓同車，與異姓同車不同服，示民不嫌也。以此坊民，民猶得同姓以殺其君也。」</p>
<p class="jianshu"><span class="yinwen">疏</span>「公侯」至「造也」。注「造作」至「君者」。釋曰：記人言此者，欲見夏初已上，雖諸侯之貴，未有諸侯冠禮，猶依士禮，故記之於《士冠篇》末也。云「自夏初以上」者，以經云「公侯之有冠禮，夏之末造」，明夏初未有。</p>
<p class="zhushi">言「以上」者，夏以前唐、虞之等，亦未有諸侯冠禮也。未滿五十者亦服士服行士禮，五十乃命也者。既云服士服，行士禮，亦如上文五十而後爵，何公侯冠禮之有？以其與大夫同未五十服行士禮也。云「至其衰未，上下相亂」至「以正君臣也」者，解經夏之末造公侯冠禮也。引《坊記》者，欲見夏末以後制諸侯冠禮，以防諸侯相篡弒之事也。云「同車」者，謂參乘為車，右及禦者也。云「不同服」者，案《玉藻》云：「君之右虎裘，厥左狼裘。」又云仆右恆朝服，君則各以時事服，是不同服。此謂非在軍時。若在軍時，君臣同服韋弁服也。</p>
<p class="strong">天子之元子猶士也，天下無生而貴者也。</p>
<p class="zhushi">元子，世子也。無生而貴，皆由下升。</p>
<p class="jianshu"><span class="yinwen">疏</span>「天子」至「者也」。注「元子」至「下升」。釋曰：此記者見天子元子冠時，亦依士冠禮，故於此兼記之也。天子之元子雖四加與十二而冠，其行事猶依士禮，故云「猶士」也。元子尚不得生而貴，則天下之人亦無生而貴者也。云「無生而貴，皆由下升」者，天子元子冠時行士禮，後繼世為天子，是由下升。自餘天下之人，從微至著，皆由下升也。</p>
<p class="strong">繼世以立諸侯，象賢也。</p>
<p class="zhushi">象，法也。為子孫能法先祖之賢，故使之繼世也。</p>
<p class="jianshu"><span class="yinwen">疏</span>「繼世」至「賢也」。釋曰：記此者欲見上言天子之子冠行士禮，此諸侯之子冠亦行士禮，以其士之子恆為士，有繼世之義。諸侯之子亦繼世，象父祖之賢。雖繼世象賢，亦無生而貴者，行士冠禮，故記之於此也。云「能法先祖之賢」者，凡諸侯出封，皆由有德。若《周禮。典命》云：「三公八命，其卿六命，大夫四命。及其出封，皆加一等。」出為五等諸侯，即為始封之君，是其賢也。於後子孫繼立者，皆不毀始祖之廟，是象先祖之賢也。</p>
<p class="strong">以官爵人，德之殺也。</p>
<p class="zhushi">殺猶衰也。德大者爵以大官，德小者爵以小官。</p>
<p class="jianshu"><span class="yinwen">疏</span>「以官」至「殺也」。注「殺猶」至「小官」。釋曰：記人記此者，欲見仕者從士至大夫而冠，無大夫冠禮者也。云「以官爵人」者，以，用也，謂用官爵命於人也。云「德之殺也」者，殺，衰也，以德大小為衰殺，故鄭云「德大者爵以大官，德小者爵以小官」官者，管領為名。爵者，位次高下之稱也。</p>
<p class="strong">死而諡，今也。古者生無爵，死無諡。</p>
<p class="zhushi">今，謂周衰，記之時也。古，謂殷。殷士生不為爵，死不為諡。周制以士為爵，死猶不為諡耳，下大夫也。今記之時，士死則諡之，非也。諡之，由魯莊公始也。</p>
<p class="jianshu"><span class="yinwen">疏</span>「死而」至「無諡」。注「今謂」至「始也」。釋曰：記人記此者，欲見自上所陳冠禮以士為本者，由無生而貴，皆從士賤者而升也。云「死而諡，今也」者，據士生時雖有爵，所不合有諡，若死而諡之，正謂今周衰之時也。云「古者生無爵，死無諡」者，古謂殷以前，夏之時，士生無爵，死無諡，是士賤。今古皆不合有諡也。鄭云「今謂周衰，記之時也」者，以記者自云今也，明還據周衰記之時。案《禮運》云：「孔子曰：我觀周道，幽、厲傷之。」是周衰也。自此已後，始有作記，故云周衰記之時也。云「古謂殷」者，周時士有爵，故知古謂殷。云「殷士生不為爵，死不為諡」者，對周士生有爵，死猶不諡也。云「周制以士為爵，死猶不諡耳，下大夫也」者，案《周禮。掌客職》云：「群介、行人、宰史，以其爵等為之牢禮之陳數。」鄭注云：「以命數則參差難等，略於臣，用爵而已。」群介、行人皆士，故知周士有爵。雖有爵，死猶不諡。卿大夫已上則有諡也。云「今記之時，士死則諡之，非也」者，解經死而諡，今也。云「諡之，由魯莊公始也」者，案《禮記。檀弓》云：「魯莊公及宋人戰於乘玉，縣賁父禦，蔔國為右。馬驚，敗績，公墜，佐車授綏。公曰：「未之蔔也。」縣賁父曰：「他日不敗績，而今敗績，是無勇也。」遂死之。圉人浴馬，有流矢在白肉。公曰：「非其罪也。」遂誄之。」士之有誄，自魯莊公始也。若然，作記前莊公誄士至記時亦行之，故此禮云「死而諡今也」，故鄭云「今謂周衰」之時也。案《郊特牲》云：「死而諡之，今也。古者生無爵，死無諡。」鄭注云：「古謂殷以前也。大夫以上乃謂之爵，死有諡也。」以此而言，則殷大夫以上死有諡。而《檀弓》云「幼名，冠字，五十伯仲，死諡，周道也」者，殷已前皆因生號為諡，若堯、舜、湯之屬是也。因生號以諡，故不得諡名。周禮死則別為諡，故云死諡，周道也。</p>




</div></body></html>