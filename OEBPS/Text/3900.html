<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">儀禮注疏-卷三・士相見禮第三</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h2>士相見禮第三</h2></div>
<p class="strong" id="p0"><a class="gg-link" href="#p0" onclick="return changeColor(this);"></a>士相見之禮。贄，冬用雉，夏用腒。左頭奉之，曰︰「某也願見，無由達。某子以命命某見。」</p>
<p class="zhushi" id="p1"><a class="gg-link" href="#p1" onclick="return changeColor(this);"></a>贄，所執以至者，君子見於所尊敬，必執贄以將其厚意也。士贄用雉者，取其耿介，交有時，別有倫也。雉必用死者，為其不可生服也。夏用腒，備腐臭也。左頭，頭，陽也。無由達，言久無因緣以自達也。某子，今所因緣之姓名也。以命者，稱述主人之意。今文頭為脰。</p>
<p class="jianshu" id="p2"><a class="gg-link" href="#p2" onclick="return changeColor(this);"></a><span class="yinwen">疏</span>「士相見」至「某見」。○釋曰︰自此至「送于門外再拜」，論士與士相見之事也。云「某也原見，無由達」者，謂新升為士，欲見舊為士者，謂久無紹介中間之人達彼此之意，雖原見，無由得與主人通達相見也。云「某子以命命某見」者，某子是紹介中間之人姓名，以主人之命命某，是賓之名命某來見主人也。案《少儀》「始見君子者，辭曰︰某固原聞名於將命」者，謂以卑見尊法。彼又云「敵者曰︰某固愿見」於將命者，此兩士相見，亦是敵者。不言原見於將命者者，此既言愿見，無由達見敵者始欲相見。案下文及還贄者，皆云於將命者，明此亦有原見於將命者，不言者，文不具也。○注釋曰︰云「贄，所執以至」者，贄得訓為至，升為士者元缺一字彼人相見，欲相尊敬，必執禽鳥始得至，故云贄所執以至者也。云「士贄用雉」者，對大夫已上所執羔、雁不同也。云「取其耿介，交有時，別有倫也」者，倫，類也。交接有時，至於別后，則雄雌不雜，謂春交秋別也。士之義亦然，義取耿介不犯於上也。云「雉必用死者，為其不可生服也」者，經直云冬用雉，知用死雉者，《尚書》云︰「三帛、二牲、一死贄。」則雉，義取耿介，為君致死也。云「夏用腒，備腐臭也」者，案《周禮‧庖人》云︰「春行羔豚，夏行腒。」鄭云︰「腒，乾雉。鱐乾魚。」腒鱐暵熱而乾，乾則不腐臭，故此取不腐臭也。冬時雖死，形體不異，故存本名，稱曰雉。夏為乾腒，形體異，故變本名稱曰腒也。云「左頭，頭，陽也」者，《曲禮》云「執禽者左首」，雉與羔、雁同是合生執之物，以不可生服，故殺之雖死，猶尚左以從陽也。云「某子，今所因緣之姓名也」者，謂紹介之姓名。云「以命者，稱述主人之意」者，言紹介之人稱述主人之辭意傳來賓也。云「今文頭為脰」者，鄭不從今文者，以其脰，項也，項不得為頭，故不從也。但此云某子以命命某見，謂舊未相見，今始來見主人，故須某子傳，通孺悲欲見孔子，不由紹介，故孔子辭以疾。且經云某子，鄭云某子，今所因緣之姓名。案《鄉飲酒》云「某子受酬」，注云︰「某者，眾賓姓。」又《鄉射》云「某酬某子」，注云︰「某子者，氏也。」與此注某子為姓名不同者。彼旅酬下為上，尊敬在上，以《公羊傳》︰「名不若字，字不若子。」故下者稱姓，以配子，彼對面語，故不言名。此非對面之言，於彼遙稱紹介之意，若不言名，直稱姓是何人，故鄭以姓名解之也。若然，《特牲》云「皇祖某子」，注為伯子、仲子者，以孫不宜云父祖姓，故以伯子、仲子言之，望經為義，故注有殊。若然，注宜有名，無者誤也。</p>
<p class="strong" id="p3"><a class="gg-link" href="#p3" onclick="return changeColor(this);"></a>主人對曰︰「某子命某見，吾子有辱。請吾子之就家也，某將走見。」</p>
<p class="zhushi" id="p4"><a class="gg-link" href="#p4" onclick="return changeColor(this);"></a>有，又也。某子命某往見，今吾子又自辱來，序其意也。走，猶往也。今文無走。</p>
<p class="jianshu" id="p5"><a class="gg-link" href="#p5" onclick="return changeColor(this);"></a><span class="yinwen">疏</span>「主人」至「走見」。○釋曰︰云「某子命某見」者，某子則是紹介姓名，以某子是中間之人，故賓主共稱之也。此上下皆言請，不言辭。辭而不受，須相見，故言請而已。○注「有又」至「無走」。○釋曰︰鄭轉有為又者，以言某子以命命某，往就彼見吾子，又自辱來，於義為便，故從又，不從有也。云「走，猶往也」者，以言走，直取急往相見之意，非走驟之義，故釋從往也。云「今文無走」字者，無走，於文義不足，故不從今文從古文也。</p>
<p class="strong" id="p6"><a class="gg-link" href="#p6" onclick="return changeColor(this);"></a>賓對曰︰「某不足以辱命，請終賜見。」</p>
<p class="zhushi" id="p7"><a class="gg-link" href="#p7" onclick="return changeColor(this);"></a>命，謂請吾子之就家。</p>
<p class="strong" id="p8"><a class="gg-link" href="#p8" onclick="return changeColor(this);"></a>主人對曰︰「某不敢為儀，固請吾子之就家也，某將走見。」</p>
<p class="zhushi" id="p9"><a class="gg-link" href="#p9" onclick="return changeColor(this);"></a>不敢為儀，言不敢外貌為威儀，忠誠欲往也。固，如故也。今文不為非，古文云「固以請」。</p>
<p class="jianshu" id="p10"><a class="gg-link" href="#p10" onclick="return changeColor(this);"></a><span class="yinwen">疏</span>注「不敢」至「以請」。○釋曰︰固如故也者，固為堅固，堅固則如故，以再請如前，故云固如故也。云「今文不為非」者，云非敢於義不便，故不從今文非也。云「古文云‘固以請’」者，固請於文從便，若有以字於文賒緩，故不從古文「固以請」也。</p>
<p class="strong" id="p11"><a class="gg-link" href="#p11" onclick="return changeColor(this);"></a>賓對曰︰「某不敢為儀，固以請。」</p>
<p class="zhushi" id="p12"><a class="gg-link" href="#p12" onclick="return changeColor(this);"></a>言如故請終賜見也。今文不為非。</p>
<p class="strong" id="p13"><a class="gg-link" href="#p13" onclick="return changeColor(this);"></a>主人對曰︰「某也固辭，不得命，將走見。聞吾子稱贄，敢辭贄。」</p>
<p class="zhushi" id="p14"><a class="gg-link" href="#p14" onclick="return changeColor(this);"></a>不得命者，不得見許之命也。走，猶出也。稱，舉也。辭其贄，為其大崇也。古文曰「某將走見」。</p>
<p class="jianshu" id="p15"><a class="gg-link" href="#p15" onclick="return changeColor(this);"></a><span class="yinwen">疏</span>注「不得」至「走見」。○釋曰︰云「走猶出也」者，亦如上之走往，披據句賓家，故走為往，此據出門，故云走猶出也。云「辭其贄，為其大崇也」者，凡賓主相見，唯此新升為士有贄，又初不相識，故有贄為重。對重相見，則無贄為輕。是以始相見，辭之為大崇，故也。云「古文曰‘某將走見’」者，上再番皆云「某將走見」，今此三者亦云「某將走見」，與前同，此疊古文不從者，以上第一番請賓主皆無「不敢為儀」，第二番賓及主人皆云「不敢為儀」，文句既異，若不云某，於文不便，故須云某也。此三番於上已云某也，固辭不得命，於下不須云某，於文便，古文更云「某將走見」，文疊，故不從也。</p>
<p class="strong" id="p16"><a class="gg-link" href="#p16" onclick="return changeColor(this);"></a>賓對曰︰「某不以贄不敢見。」</p>
<p class="zhushi" id="p17"><a class="gg-link" href="#p17" onclick="return changeColor(this);"></a>見於所尊敬而無贄，嫌大簡。</p>
<p class="jianshu" id="p18"><a class="gg-link" href="#p18" onclick="return changeColor(this);"></a><span class="yinwen">疏</span>注「見於」至「大簡」。○釋曰︰此士相見唯是平敵相伉，案《曲禮》云︰「主人敬客則先拜客，客敬主人則先拜主人。」並不問爵之大小，唯以相尊敬為先后，故雖兩士，亦得云相尊敬，不敢空手，須以贄相見。若無贄相見，是則大簡略也。</p>
<p class="strong" id="p19"><a class="gg-link" href="#p19" onclick="return changeColor(this);"></a>主人對曰︰「某不足以習禮，敢固辭。」</p>
<p class="zhushi" id="p20"><a class="gg-link" href="#p20" onclick="return changeColor(this);"></a>言不足習禮者，不敢當其崇禮來見己。</p>
<p class="jianshu" id="p21"><a class="gg-link" href="#p21" onclick="return changeColor(this);"></a><span class="yinwen">疏</span>注「言不」至「見己」。○釋曰︰案上經賓云某不以贄不敢見，是賓以崇禮來見主人。今主人不敢當其崇禮來見己，故變文言「不足以習禮」，故鄭云言不足習禮者，不敢當其崇禮來見已也。</p>
<p class="strong" id="p22"><a class="gg-link" href="#p22" onclick="return changeColor(this);"></a>賓對曰︰「某也不依於贄不敢見，固以請。」</p>
<p class="zhushi" id="p23"><a class="gg-link" href="#p23" onclick="return changeColor(this);"></a>言依於贄，謙自卑也。</p>
<p class="jianshu" id="p24"><a class="gg-link" href="#p24" onclick="return changeColor(this);"></a><span class="yinwen">疏</span>注「言依」至「卑也」。○釋曰︰凡相見之禮，以卑見尊必依贄。《禮記‧檀弓》云「魯人有周豐也者，哀公執贄請見之」者，是下賢，非正法。今《士相見》云「不依於贄不敢見」，謙自卑也。</p>
<p class="strong" id="p25"><a class="gg-link" href="#p25" onclick="return changeColor(this);"></a>主人對曰︰「某也固辭，不得命，敢不敬從﹗」出迎於門外，再拜。賓答再拜。主人揖，入門右。賓奉贄，入門左。主人再拜受。賓再拜送贄，出。</p>
<p class="zhushi" id="p26"><a class="gg-link" href="#p26" onclick="return changeColor(this);"></a>右，就右也。左，就左也。受贄於庭，既拜受，送則出矣。不受贄於堂，下人君也。今文無也。</p>
<p class="jianshu" id="p27"><a class="gg-link" href="#p27" onclick="return changeColor(this);"></a><span class="yinwen">疏</span>注「右就」至「無文」。○釋曰︰凡門出，則以西為右，以東為左；入門則以東為右，以西為左，依賓西主東之位也。知「受贄於庭」者，以其入門左右，不言揖讓而升之事，故知在庭也。云「既拜，送則出矣」者，欲見賓拜送贄訖而言出，則去還家，無意得待主人留己也。云「不受贄於堂，下人君也」者，《聘禮》賓升堂致命授玉，又下云君在堂升見無方階，亦是升堂見君法，故云不升堂下人君也。</p>
<p class="strong" id="p28"><a class="gg-link" href="#p28" onclick="return changeColor(this);"></a>主人請見，賓反見，退。主人送于門外，再拜。</p>
<p class="zhushi" id="p29"><a class="gg-link" href="#p29" onclick="return changeColor(this);"></a>請見者，為賓崇禮來，相接以矜莊，歡心未交也。賓反見，則燕矣。下云「凡燕見於君」至「凡侍坐於君子」，博記反見之燕義，臣初見於君，再拜，奠贄而出。</p>
<p class="jianshu" id="p30"><a class="gg-link" href="#p30" onclick="return changeColor(this);"></a><span class="yinwen">疏</span>「主人請見」至「再拜」。○注「請見」至「而出」。○釋曰︰鄭解主人留賓之意。云「請見」者，為賓崇禮來相接，則執贄來是也。云「以矜莊，歡心未交也」者，正謂入門拜受，拜送時賓主俱矜莊相敬，歡心未交也。云「賓反見，則燕矣」者，上《士冠》禮賓、《士昏》納采之等，《禮記》皆有禮賓、饗賓之事，明此行禮，主人留必不虛，宜有歡燕，故云則燕矣。以贄相見，非聘問之禮。燕既在寢，明前相見亦在寢之庭矣。若諸文有留賓者，多是禮賓之事，知此不行禮賓而云燕者，彼諸文皆是為餘事相見，以其事重，故為禮賓。此直當身相見，其事輕，故直有燕矣。是以諸文禮賓，此燕賓，故直云「請見」也。云「‘凡燕見於君’至‘反見之燕義’」者，凡燕見，或反見，或本來侍坐，非反見，下注云「此謂特見圖事，非立賓主之燕」是也。侍坐於君子之下，乃有侍坐、問夜、膳葷、賜食爵之等，不引證燕見者，彼直是侍坐法，非燕見之禮故也。云「臣初見於君，再拜，奠贄而出」者，鄭欲見自「燕見于君」下至「凡侍坐於君子」皆反見燕法，其中仍有臣見于君法，臣始事見于君法，禮畢，奠贄而出，君亦當遣人留之燕也。若然，下有他邦之人則還贄，雖不見反燕，臣尚燕他邦，有燕可知，但文不具也。</p>
<p class="strong" id="p31"><a class="gg-link" href="#p31" onclick="return changeColor(this);"></a>主人復見之，以其贄，曰︰「曏者吾子辱，使某見。請還贄於將命者。」</p>
<p class="zhushi" id="p32"><a class="gg-link" href="#p32" onclick="return changeColor(this);"></a>復見之者，禮尚往來也。以其贄，謂曏時所執來者也。曏，曩也。將猶傳也。傳命者，謂擯相者。</p>
<p class="jianshu" id="p33"><a class="gg-link" href="#p33" onclick="return changeColor(this);"></a><span class="yinwen">疏</span>「主人」至「命者」。○釋曰︰自此至「賓退送再拜」論主人還于賓之事。○注「復見」至「相者」。○釋曰︰云「復見之者，禮尚往來也」者，鄭解主人還贄之意，云「禮尚往來」，《曲禮》文。五等諸侯，身自出朝及遣臣出聘，以其圭璋重，不可遙復，朝聘訖，即還之。璧琮財輕，故不還。彼朝聘用玉，自為一禮，有不還之義，其在國之臣，自執贄相見，雖禽贄皆還之。臣見於君，則不還。義與朝聘異，不可相決也。云「將猶傳也。傳命者，謂擯相者」者，謂出接賓曰擯，入詔禮曰相，一也。故《聘禮》與《冠義》皆云每一門止一相，是謂擯介為相也。</p>
<p class="strong" id="p34"><a class="gg-link" href="#p34" onclick="return changeColor(this);"></a>主人對曰︰「某也既得見矣，敢辭。」</p>
<p class="zhushi" id="p35"><a class="gg-link" href="#p35" onclick="return changeColor(this);"></a>讓其來答己也。</p>
<p class="jianshu" id="p36"><a class="gg-link" href="#p36" onclick="return changeColor(this);"></a><span class="yinwen">疏</span>「主人」至「敢辭」。○釋曰︰上言主人，此亦言主人者，上言主人者據前為主人而言。此云主人者，謂前賓今在己家而說也。</p>
<p class="strong" id="p37"><a class="gg-link" href="#p37" onclick="return changeColor(this);"></a>賓對曰︰「某也非敢求見，請還贄於將命者。」</p>
<p class="zhushi" id="p38"><a class="gg-link" href="#p38" onclick="return changeColor(this);"></a>言不敢求見，嫌褻主人，不敢當也。</p>
<p class="jianshu" id="p39"><a class="gg-link" href="#p39" onclick="return changeColor(this);"></a><span class="yinwen">疏</span>注「言不」至「當也」。○釋曰︰云「嫌褻主人，不敢當也」者，鄉者主人見己，今即來見主人，賓主頻見，是褻也。今云「非敢求見」，嫌褻主人，不敢更相見也，故不敢當相見之法，直云「還贄」而已。</p>
<p class="strong" id="p40"><a class="gg-link" href="#p40" onclick="return changeColor(this);"></a>主人對曰︰「某也既得見矣，敢固辭。」</p>
<p class="zhushi" id="p41"><a class="gg-link" href="#p41" onclick="return changeColor(this);"></a>固，如故也。</p>
<p class="strong" id="p42"><a class="gg-link" href="#p42" onclick="return changeColor(this);"></a>賓對曰︰「某不敢以聞，固以請於將命者。」</p>
<p class="zhushi" id="p43"><a class="gg-link" href="#p43" onclick="return changeColor(this);"></a>言不敢以聞，又益不敢當。</p>
<p class="jianshu" id="p44"><a class="gg-link" href="#p44" onclick="return changeColor(this);"></a><span class="yinwen">疏</span>注「言不敢」至「敢當」。○釋曰︰上云「非敢求見」，已是不敢當，此云「不敢以聞」，耳聞疏於目見，故云「又益不敢當」也。</p>
<p class="strong" id="p45"><a class="gg-link" href="#p45" onclick="return changeColor(this);"></a>主人對曰︰「某也固辭，不得命，敢不從。」</p>
<p class="zhushi" id="p46"><a class="gg-link" href="#p46" onclick="return changeColor(this);"></a>許受之也。異日則出迎，同日則否。</p>
<p class="jianshu" id="p47"><a class="gg-link" href="#p47" onclick="return changeColor(this);"></a><span class="yinwen">疏</span>注「異日」至「則否」。○釋曰︰下云「賓奉贄入」，不言主人出迎，又不言厥明，是與前相見同日。知異日出迎者，《鄉飲酒禮》云︰明日，乃息司正，主人出迎之。司正猶迎之，況同僚乎，是知異日出迎也。若然，《聘禮》公迎于大門內，至禮賓又出迎者，彼初是公迎，彼初之命不為迎賓身，故至醴賓身，雖同日亦出迎之，故鄭注云公出迎者，已之禮更端是也。《昏禮》賓為男家使，初時出迎，至醴賓身，雖同日亦出迎也。《有司徹》前為尸，后為賓，所為異，故云雖同日亦出迎。此二者亦是更端之義也。案《鄉飲酒》及《公食大夫》皆於戒賓之時，未行賓主之禮，是以賓至乃迎之，故雖同日，亦迎賓，非更端之義也。</p>
<p class="strong" id="p48"><a class="gg-link" href="#p48" onclick="return changeColor(this);"></a>賓奉贄入，主人再拜受。賓再拜送贄，出。主人送于門外，再拜。</p>
<p class="strong" id="p49"><a class="gg-link" href="#p49" onclick="return changeColor(this);"></a>○士見於大夫，終辭其贄。於其入也，一拜其辱也。賓退，送，再拜。</p>
<p class="zhushi" id="p50"><a class="gg-link" href="#p50" onclick="return changeColor(this);"></a>終辭其贄，以將不親答也。凡不答而受其贄，唯君於臣耳。大夫於士，不出迎。入一拜，正禮也。送再拜，尊賓。</p>
<p class="jianshu" id="p51"><a class="gg-link" href="#p51" onclick="return changeColor(this);"></a><span class="yinwen">疏</span>「士見於大夫」至「再拜」。○注「終辭」至「尊賓」。○釋曰︰云「以將不親答也」者，事未至謂之將，如上《士相見》賓來見士，后將親答就士家，則辭而受其贄。此則以將不親答，終不受也。若然，經直云「終辭其贄」，不言一辭、再辭，亦有可知，但略而不言也。又《少儀》云始見君子曰「愿聞名」此不言愿聞，亦文不具也。云「凡不答而受其贄，唯君於臣耳」者，見下文「他邦之人則使擯者還其贄」，見己君不言還贄。又文有三辭︰初辭、中辭、終辭。初辭之時，則云「使某」，中辭云「命某」，以辭在中者，傳言而已，故云「命某」。然使某者是尊君卑臣之義，其心重。若云「命某」者，尊君卑臣，稍淺漸輕之義，故鄭云或言命某傳言耳。必知有此義者，案僖九年《左傳》曰︰「天子有事於文武，使孔賜伯舅胙。」以伯舅耋老，加勞賜一級，無下拜，是尊君。稱使傳言，云命有輕重之義也。</p>
<p class="strong" id="p52"><a class="gg-link" href="#p52" onclick="return changeColor(this);"></a>若常為臣者，則禮辭其贄，曰︰「某也辭，不得命，不敢固辭。」</p>
<p class="zhushi" id="p53"><a class="gg-link" href="#p53" onclick="return changeColor(this);"></a>禮辭，一辭其贄而許也。將不答而聽其以贄入，有臣道也。</p>
<p class="strong" id="p54"><a class="gg-link" href="#p54" onclick="return changeColor(this);"></a>賓入，奠贄，再拜。主人答壹拜。</p>
<p class="zhushi" id="p55"><a class="gg-link" href="#p55" onclick="return changeColor(this);"></a>奠贄，尊卑異，不親授也。古文壹為一。</p>
<p class="strong" id="p56"><a class="gg-link" href="#p56" onclick="return changeColor(this);"></a>賓出，使擯者還其贄于門外，曰︰「某也使某還贄。」</p>
<p class="zhushi" id="p57"><a class="gg-link" href="#p57" onclick="return changeColor(this);"></a>還其贄者，辟正君也。</p>
<p class="strong" id="p58"><a class="gg-link" href="#p58" onclick="return changeColor(this);"></a>賓對曰︰「某也既得見矣，敢辭。」</p>
<p class="zhushi" id="p59"><a class="gg-link" href="#p59" onclick="return changeColor(this);"></a>辭君還其贄也。今文無也。</p>
<p class="strong" id="p60"><a class="gg-link" href="#p60" onclick="return changeColor(this);"></a>擯者對曰︰「某也命某，某非敢為儀也。敢以請。」</p>
<p class="zhushi" id="p61"><a class="gg-link" href="#p61" onclick="return changeColor(this);"></a>還贄者請使受之。</p>
<p class="strong" id="p62"><a class="gg-link" href="#p62" onclick="return changeColor(this);"></a>賓對曰︰「某也夫子之賤私，不足以踐禮，敢固辭。」</p>
<p class="zhushi" id="p63"><a class="gg-link" href="#p63" onclick="return changeColor(this);"></a>家臣稱私。踐，行也。言某臣也，不足以行賓客禮。賓客所不答者，不受贄。</p>
<p class="strong" id="p64"><a class="gg-link" href="#p64" onclick="return changeColor(this);"></a>擯者對曰︰「某也使某，不敢為儀也。固以請。」</p>
<p class="zhushi" id="p65"><a class="gg-link" href="#p65" onclick="return changeColor(this);"></a>言使某，尊君也。或言命某，傳言耳。</p>
<p class="strong" id="p66"><a class="gg-link" href="#p66" onclick="return changeColor(this);"></a>賓對曰︰「某固辭，不得命，敢不從﹗」再拜受。</p>
<p class="zhushi" id="p67"><a class="gg-link" href="#p67" onclick="return changeColor(this);"></a>受其贄而去之。</p>
<p class="jianshu" id="p68"><a class="gg-link" href="#p68" onclick="return changeColor(this);"></a><span class="yinwen">疏</span>注「受其贄而去之」。○釋曰︰云「受其贄而去」者，以其嘗為臣為輕，既不受其贄，又相見無饗燕之禮，故鄭云而去以絕之也。</p>
<p class="strong" id="p69"><a class="gg-link" href="#p69" onclick="return changeColor(this);"></a>下大夫相見，以雁，飾之以布，維之以索，如執雉。</p>
<p class="zhushi" id="p70"><a class="gg-link" href="#p70" onclick="return changeColor(this);"></a>雁，取知時，飛翔有行列也。飾之以布，謂裁縫衣其身也。維，謂繫聯其足。</p>
<p class="jianshu" id="p71"><a class="gg-link" href="#p71" onclick="return changeColor(this);"></a><span class="yinwen">疏</span>「下大夫」至「執雉」。○釋曰︰言「下大夫」者，國皆有三卿五大夫。言上大夫，據三卿，則此下是五大夫也。二十七士與五大夫轉相副貳，則三卿宜有六大夫，而五者，何休云︰司馬事省，闕一大夫。○注「雁取」至「其足」。○釋曰︰云「雁，取知時」者，以其木落南翔，冰泮北徂，隨陽南北，義取大夫能從君政教而施之。云「飛翔有行列也」者，義取大夫能依其位次，尊卑有敘也。上士執雉，左頭奉之，此云「如執雉」，明執雁者亦左頭奉之也。案《曲禮》云︰「飾羔雁者以繢。」彼天子卿大夫，非直以布，上又畫之，此諸侯卿大夫執贄，雖與天子之臣同飾羔雁者，直用布為飾，無繢。彼不言士，則天子之士與諸侯之士同，亦無飾。士賤，故無別也。</p>
<p class="strong" id="p72"><a class="gg-link" href="#p72" onclick="return changeColor(this);"></a>上大夫相見，以羔，飾之以布，四維之，結于面，左頭，如麛執之。</p>
<p class="zhushi" id="p73"><a class="gg-link" href="#p73" onclick="return changeColor(this);"></a>上大夫，卿也。羔取其從帥，群而不黨也。面，前也。繫聯四足，交出背上，於胸前結之也。如麛執之者，秋獻麛，有成禮，如之。或曰麛，孤之贄也。其禮蓋謂左執前足，右執後足。今文頭為脰。</p>
<p class="jianshu" id="p74"><a class="gg-link" href="#p74" onclick="return changeColor(this);"></a><span class="yinwen">疏</span>「上大夫」至「執之」。○注釋曰︰云「上大夫，卿也」者，即三卿也。云「羔取其從帥」者，凡羔羊群皆有引帥，若卿之從君之命者也。云「群而不黨也」者，羊羔群而不黨，義取三卿亦皆正直，雖群居不阿黨也。云「系聯四足，交出背上，於胸前結之」者，謂先以繩雙系前兩足，復以繩系后兩足，乃以雙繩於左右從腹下向背上交過，於胸前結之也。云「如麛執之者，秋獻麛，有成禮，如之」者，案《周禮‧獸人》云︰「冬獻野狼，夏獻麋，春秋獻獸物。」鹿、豕、群獸及狐狸可也。麛是鹿子，與鹿同時獻之，又《庖人》云「秋行犢麛」，則獻當在秋時，故云秋獻麛也。又案《禮器》「曲禮三千」，鄭云︰「曲猶事也。事禮謂今禮也，其中事儀三千。」則禮未亡之時，三千條內有此獻麛之法，是有成禮可依，故此經得如之也。云「或曰麛，孤之贄也」者，案《大宗伯》及《大行人》與《聘禮》皆云孤執皮帛，謂天子之孤與諸侯之孤執皮帛。今此執麛者，謂新升為孤，見己君法，至餘事則皆皮帛也。云「其禮蓋謂左執前足，右執后足」者，案經云左頭則與雉、雁同，是以《曲禮》云「執禽者左首」。此鄭又云執之，蓋謂左執前足，右執后足者。元缺起此此釋經麛執之，據四足而言之。凡以贄相見之法，唯有新升為臣，及聘朝，及他國君來，主國之臣見，皆執贄相見。常朝及餘會聚皆執笏，無執贄之禮。又執贄者，或平敵，或以卑見尊，皆用贄。尊無執贄見卑之法。《檀弓》云哀公執贄見己臣周豐者，彼謂下賢，非正法也。</p>
<p class="strong" id="p75"><a class="gg-link" href="#p75" onclick="return changeColor(this);"></a>如士相見之禮。</p>
<p class="zhushi" id="p76"><a class="gg-link" href="#p76" onclick="return changeColor(this);"></a>大夫雖贄異，其儀猶如士。</p>
<p class="jianshu" id="p77"><a class="gg-link" href="#p77" onclick="return changeColor(this);"></a><span class="yinwen">疏</span>「如士相見之禮」。○釋曰︰此下大夫及卿，其贄雖有羔、雁之異，其相見之儀則皆如士也。○注「大夫」至「如士」。○釋曰︰云「儀猶如士」者，或兩大夫，或兩卿相見，皆如上文「某也原見無由達己」下至「主人拜送于門外」也。</p>
<p class="strong" id="p78"><a class="gg-link" href="#p78" onclick="return changeColor(this);"></a>始見于君，執贄，至下，容彌蹙。</p>
<p class="zhushi" id="p79"><a class="gg-link" href="#p79" onclick="return changeColor(this);"></a>下，謂君所也。蹙猶促也，促，恭愨貌也。其為恭，士、大夫一也。</p>
<p class="jianshu" id="p80"><a class="gg-link" href="#p80" onclick="return changeColor(this);"></a><span class="yinwen">疏</span>注「下謂」至「一也」。○釋曰︰直云「見于君」，不辨臣之貴賤，則臣之貴賤皆同。故鄭云「其為恭，士大夫一也」。不言所而言「下」者，凡臣視袷已下，故不言所、言下也。</p>
<p class="strong" id="p81"><a class="gg-link" href="#p81" onclick="return changeColor(this);"></a>庶人見於君，不為容，進退走。</p>
<p class="zhushi" id="p82"><a class="gg-link" href="#p82" onclick="return changeColor(this);"></a>容，謂趨翔。</p>
<p class="jianshu" id="p83"><a class="gg-link" href="#p83" onclick="return changeColor(this);"></a><span class="yinwen">疏</span>注「容謂趨翔」。○釋曰︰此不言民而言庶人，則是庶人在官，謂若《王製》云︰「庶人在官者，其祿以是為差。」即府史胥徒是也。按鄭注《曲禮》云︰「行而張足曰趨，行而張拱曰翔。」皆是庶人貌也。此庶人見君不趨翔，謂是常法。《論語》是孔子行事，而云「趨進翼如」者，彼謂孔子與君圖事於堂，圖事訖，降堂，向時揖處至君前橫過，向門，特加肅敬，與庶人同也。</p>
<p class="strong" id="p84"><a class="gg-link" href="#p84" onclick="return changeColor(this);"></a>士大夫則奠贄，再拜稽首，君答壹拜。</p>
<p class="zhushi" id="p85"><a class="gg-link" href="#p85" onclick="return changeColor(this);"></a>言君答士大夫一拜，則於庶人不答之。庶人之贄鶩。古文壹作一。</p>
<p class="jianshu" id="p86"><a class="gg-link" href="#p86" onclick="return changeColor(this);"></a><span class="yinwen">疏</span>注「言君」至「作一」。○釋曰︰臣拜君云再拜稽首，則君答一拜者，當作空首，則九拜中奇拜是也。云「言君答士大夫一拜則於庶人不答之」者，案《曲禮》「君於士不答拜」，謂己士。此得與大夫同答一拜者，士賤，君不答拜。此以新升為士，故答拜。《聘禮》問勞云答士拜者，亦以新使反，故拜之也。云「庶人之贄鶩」者，案《大宗伯》云「以禽作六贄，庶人執鶩」，注云︰「鶩取其不飛遷。」象庶人安土重遷是也。</p>
<p class="strong" id="p87"><a class="gg-link" href="#p87" onclick="return changeColor(this);"></a>若他邦之人，則使擯者還其贄，曰︰「寡君使某還贄。」賓對曰︰「君不有其外臣，臣不敢辭。」再拜稽首，受。</p>
<p class="jianshu" id="p88"><a class="gg-link" href="#p88" onclick="return changeColor(this);"></a><span class="yinwen">疏</span>釋曰︰賓不辭即受贄，以君所不臣，禮無受他臣贄法，賓如此法，故不敢亢禮於他君，故不辭即受之也。凡臣無境外之交，今得以贄執見他邦君者，謂他國之君來朝，此國之臣因見之，謂若《掌客》「卿皆見以羔」之類是也。《春秋》卿、大夫與他國之君相見者，皆因聘會乃見之，非特行也。</p>
<p class="strong" id="p89"><a class="gg-link" href="#p89" onclick="return changeColor(this);"></a>凡燕見于君，必辯君之南面。若不得，則正方，不疑君。</p>
<p class="zhushi" id="p90"><a class="gg-link" href="#p90" onclick="return changeColor(this);"></a>辯猶正也。君南面，則臣見正北面。君或時不然，當正東面，若正西面，不得疑君所處邪鄉之。此謂特見圖事，非立賓主之燕也。疑，度之。</p>
<p class="jianshu" id="p91"><a class="gg-link" href="#p91" onclick="return changeColor(this);"></a><span class="yinwen">疏</span>釋曰︰案上文注以此為博記反見之燕義，則此與燕義、燕禮立賓主之燕，別以其此經君之面位正南，臣北面向之。若不得南面，或君東、西面，則臣亦正方向之，不可預度君之面位，邪立向之，皆與《燕禮》君在阼階西面為正異，故知此經是特見，皆圖事，並與賓反見之燕義也。知有「圖事」者，《論語‧鄉黨》云孔子與君圖事于庭、圖事于堂，《燕禮》亦云君與卿同事之時，有此面位無常之法也。</p>
<p class="strong" id="p92"><a class="gg-link" href="#p92" onclick="return changeColor(this);"></a>君在堂，升見無方階，辯君所在。</p>
<p class="zhushi" id="p93"><a class="gg-link" href="#p93" onclick="return changeColor(this);"></a>升見，升堂見於君也。君近東，則升東階。君近西，則升西階。</p>
<p class="jianshu" id="p94"><a class="gg-link" href="#p94" onclick="return changeColor(this);"></a><span class="yinwen">疏</span>注「升見」至元缺止此「西階」。○釋曰︰此文據君所在，隨便升階，無常之事，亦謂反燕及圖事之法。若立賓主，君升自阼階，賓及主人升自西階，《燕禮》所云是也。</p>
<p class="strong" id="p95"><a class="gg-link" href="#p95" onclick="return changeColor(this);"></a>凡言，非對也，妥而後傳言。</p>
<p class="zhushi" id="p96"><a class="gg-link" href="#p96" onclick="return changeColor(this);"></a>凡言，謂己為君言事也。妥，安坐也。傳言，猶出言也。若君問，可對則對，不待安坐也。古文妥為綏。</p>
<p class="jianshu" id="p97"><a class="gg-link" href="#p97" onclick="return changeColor(this);"></a><span class="yinwen">疏</span>「凡言」至「傳言」。○注「凡言」至「為綏」。○釋曰︰此據臣與君言之法也。云「凡言」，謂己為君言事也者，謂臣有圖，為君言也。《禮記‧少儀》云︰「量而后入，不入而后量。」是臣有事將入見君，須量己所言，亦當量君安坐，乃可得入，而后傳出己言，向君道之。云「妥，安坐也」者，《爾雅‧釋詁》文。</p>
<p class="strong" id="p98"><a class="gg-link" href="#p98" onclick="return changeColor(this);"></a>與君言，言使臣。與大人言，言事君。與老者言，言使弟子。與幼者言，言孝弟於父兄。與眾言，言忠信慈祥。與居官者言，言忠信。</p>
<p class="zhushi" id="p99"><a class="gg-link" href="#p99" onclick="return changeColor(this);"></a>博陳燕見言語之儀也。言使臣者，使臣之禮也。大人，卿大夫也。言事君者，臣事君以忠也。祥，善也。居官，謂士以下。</p>
<p class="jianshu" id="p100"><a class="gg-link" href="#p100" onclick="return changeColor(this);"></a><span class="yinwen">疏</span>「與君」至「忠信」。○釋曰︰上文據與君言，此文則總說尊卑言語之別。云「與君言，言使臣。與大人言，言事君」者，但君臣相對，有事即言，不必與君言恆言使臣，與臣言恆言事君。今唯言使臣、事君者，下供上命，禮法當然，故君以使臣為主，臣以事君為正，無妨更言。餘事已下，皆隨事為主可也。云「與老者言，言使弟子」者，謂七十致仕之人，依《書》傳︰大夫致仕為父師，士致仕為少師，教鄉間子弟。雷次宗云︰學生事師，雖無服，有父兄之恩，故稱弟子也。云「與幼者言，言孝弟於父兄」者，幼既與老者相對，此幼即弟子之類，孝弟事父兄之名，是人行之本，故云言孝弟于父兄。「與眾言，言忠信慈祥」者，此文承老幼之下，亦非朝廷之臣，但是鄉閭長幼共聚之處，使之行忠信慈善之事也。云「與居官者言，言忠信」者，此與在朝之士，言以忠信為主也。○注「博陳」至「以下」。○釋曰︰云「博陳燕見言語之儀也」者，據已上博陳與君燕見舉動言語，知此博陳也。云「言使臣者，使臣之禮也」者，並事君以忠，並是《論語》孔子對定公之文。云「大人，卿大夫也」者，此云「言事君」，明非天子諸侯，又非士，是卿大夫可知。又案下文云「凡與大人言，始視面，中視抱，卒視面」，並是臣視君之法，則大人據君也。又《禮運》云︰「大人世及以為禮。」鄭解為諸侯者，以彼上文云「天下為家」，以據天子，明下云大人是諸侯可知。《易‧革卦》云「君子豹變」據諸侯，則大人虎變是天子可知。又案《論語》云「狎大人」，注為天子諸侯為政教者，彼據小人不在朝廷，故以大人為天子諸侯政教解之。鄭皆望文為義，故解大人不同。云「居官，謂士以下」者，以上大夫云事君，已據居官，卿大夫其居官之內，唯有二十七士並府史胥徒，故云士以下也。</p>
<p class="strong" id="p101"><a class="gg-link" href="#p101" onclick="return changeColor(this);"></a>凡與大人言，始視面，中視抱，卒視面，毋改。眾皆若是。</p>
<p class="zhushi" id="p102"><a class="gg-link" href="#p102" onclick="return changeColor(this);"></a>始視面，謂觀其顏色可傳言未也。中視抱，容其思之，且為敬也。卒視面，察其納己言否也。毋改，謂傳言見答應之間，當正容體以待之，毋自變動，為嫌解惰不虛心也。眾，謂諸卿大夫同在此者。皆若是，其視之儀無異也。古文毋作無，今文眾為終。</p>
<p class="jianshu" id="p103"><a class="gg-link" href="#p103" onclick="return changeColor(this);"></a><span class="yinwen">疏</span>「凡與」至「若是」。○注「始視」至「為終」。○釋曰︰云「中視抱，容其思之，且為敬」者，案《曲禮》︰「天子視不上於袷。」袷，交領也。「不下於帶」，上於袷則敖，下於帶則憂。視大夫得視面。此視君得視面者，彼據尋常視君法，此據與君言時，故不同也。云「且為敬」者，此言抱即面相袷，不視袷是敬君之常禮，故云且為敬也。云「為嫌解惰不虛心也」者，《禮記》云「虛中以治之」，鄭注云︰「虛中，言不兼念餘事。」是虛心之意也。云「眾，謂諸卿大夫同在此」者，言於君視之高下如此，其卿大夫視君之儀與言者無異也。云「古文毋作無」，不從者，《說文》云毋蓋亦禁辭，故不從有無之無也。云「今文眾為終」，不從者，以上已有卒，卒為終，故從古為眾也。</p>
<p class="strong" id="p104"><a class="gg-link" href="#p104" onclick="return changeColor(this);"></a>若父，則遊目，毋上於面，毋下於帶。</p>
<p class="zhushi" id="p105"><a class="gg-link" href="#p105" onclick="return changeColor(this);"></a>子於父，主孝不主敬，所視廣也，因觀安否何如也。今文父為甫，古文毋作無。</p>
<p class="jianshu" id="p106"><a class="gg-link" href="#p106" onclick="return changeColor(this);"></a><span class="yinwen">疏</span>「若父」至「於帶」。○注「子於」至「作無」。○釋曰︰案《曲禮》大夫之臣視大夫得視面不得游目，士之臣視士得旁游目。今子視父，應與視君同，不上於袷。與士大夫同者，以子於父主孝不主敬，所視廣者，因視安否何如也。</p>
<p class="strong" id="p107"><a class="gg-link" href="#p107" onclick="return changeColor(this);"></a>若不言，立則視足，坐則視膝。</p>
<p class="zhushi" id="p108"><a class="gg-link" href="#p108" onclick="return changeColor(this);"></a>不言則伺其行起而已。</p>
<p class="jianshu" id="p109"><a class="gg-link" href="#p109" onclick="return changeColor(this);"></a><span class="yinwen">疏</span>「若不」至「視膝」。○注「不言」至「而已」。○釋曰︰已上皆據臣子與君父言語之時，此據不言之時，鄭言「伺其行起」者，行解經立，行由立始，故以行解立。是以《論語》云「立不中門」，鄭云「立行不當棖闑之中央」，是亦以行解立，一也。又以起解坐，以其起由坐始故也。</p>
<p class="strong" id="p110"><a class="gg-link" href="#p110" onclick="return changeColor(this);"></a>凡侍坐於君子，君子欠伸，問日之早晏，以食具告。改居，則請退可也。</p>
<p class="zhushi" id="p111"><a class="gg-link" href="#p111" onclick="return changeColor(this);"></a>君子，謂卿大夫及國中賢者也。志倦則欠，體倦則伸，問日晏，近於久也。具猶辯也。改居，謂自變動也。古文伸作信，早作蚤。</p>
<p class="jianshu" id="p112"><a class="gg-link" href="#p112" onclick="return changeColor(this);"></a><span class="yinwen">疏</span>「凡侍」至「可也」。○注「君子」至「作蚤」。○釋曰︰此陳侍坐於君子之法。鄭云君子卿大夫者，禮之通例，大夫得稱君子，亦得稱貴人，而士賤，不得也。知「及國中賢者」者，《鄉射禮》云︰「征唯所欲，以告於鄉先生君子，可也。」鄭云︰「鄉先生，鄉大夫致仕者。君子，有大德行不仕者。」則《曲禮》云「博聞強識而讓，敦善行而不怠，謂之君子」是也。云「志倦則欠，體倦則伸」，鄭注《曲禮》亦然。云「古文伸作信，早作蚤」者，此二字古通用，故《大宗伯》云「侯執身圭」，為信字。《詩》云︰「四之日其蚤，獻羔祭韭。」為蚤字既通用，疊古文者，據字體非直，從今為正，亦得通用之義也。</p>
<p class="strong" id="p113"><a class="gg-link" href="#p113" onclick="return changeColor(this);"></a>夜侍坐，問夜，膳葷，請退可也。</p>
<p class="zhushi" id="p114"><a class="gg-link" href="#p114" onclick="return changeColor(this);"></a>問夜，問其時數也。膳葷，謂食之。葷，辛物，蔥薤之屬，食之以止臥。古文葷作薰。</p>
<p class="jianshu" id="p115"><a class="gg-link" href="#p115" onclick="return changeColor(this);"></a><span class="yinwen">疏</span>「夜侍」至「可也」。○注「問夜」至「作薰」。○釋曰︰云「問夜，問其時數也」者，謂若鍾鼓漏刻之數也。云「古文葷作薰」者，《玉藻》云「膳於君，有葷桃茢」，作此葷。鄭注《論語》作焄，義亦通。若作薰，則《春秋》「一薰一蕕」，薰，香草也，非葷辛之字，故疊古文不從也。</p>
<p class="strong" id="p116"><a class="gg-link" href="#p116" onclick="return changeColor(this);"></a>若君賜之食，則君祭先飯，徧嘗膳，飲而俟。君命之食，然後食。</p>
<p class="strong" id="p117"><a class="gg-link" href="#p117" onclick="return changeColor(this);"></a>君祭先飯，食其祭食，臣先飯，示為君嘗食也。此謂君與之禮食。膳，謂進庶羞，既嘗庶羞，則飲，俟君之徧嘗也。今文呫嘗膳。</p>
<p class="jianshu" id="p118"><a class="gg-link" href="#p118" onclick="return changeColor(this);"></a><span class="yinwen">疏</span>「若君」至「後食」。○注「君祭」至「嘗膳」。○釋曰︰此經及下經論臣侍君坐得賜食之法。鄭云「先飯，示為君嘗食也」者，凡君將食，必有膳宰進食，則膳宰嘗君前之食，備火齊不得，下文是也。今此文謂膳宰不在，則侍食者自嘗自己前食，既不嘗君前食，則不正嘗食，故云示為君嘗食也。云「此謂君與之禮食」者，謂君與臣小小禮食法，仍非正禮食，正禮食則《公食大夫》是也。彼君前無食，此君臣俱有食，故知小小禮食。此即《玉藻》云︰「若賜之食，而君客之，則命之祭，然後祭。」彼云客之，則此注禮食亦不得祭，故一也。但此文不云客之命之祭然後祭，文不具也。若臣嘗食，不得云禮食，亦不得祭，故鄭注《玉藻》云「侍食則正不祭」是也。</p>
<p class="strong" id="p119"><a class="gg-link" href="#p119" onclick="return changeColor(this);"></a>若有將食者，則俟君之食，然後食。</p>
<p class="zhushi" id="p120"><a class="gg-link" href="#p120" onclick="return changeColor(this);"></a>將食猶進食，謂膳宰也。膳宰進食，則臣不嘗食。《周禮‧膳夫》︰「授祭品嘗食，王乃食。」</p>
<p class="jianshu" id="p121"><a class="gg-link" href="#p121" onclick="return changeColor(this);"></a><span class="yinwen">疏</span>「若有」至「后食」。○注「將食」至「乃食」。○釋曰︰云「膳宰進食，則臣不嘗食」者，臣為君嘗食，本為膳宰不在，今膳宰既在，明臣不嘗食也。是以《玉藻》云︰「若有嘗羞者，則俟君之食，然後食，飯飲而俟。」注云「不祭侍食，不敢備禮也。不嘗羞，膳宰存也」是也。云「膳夫」者，天子膳夫，則諸侯之膳宰。引之者，証經將食之人是膳宰，因將膳與君品嘗食。凡君食，臣有侍食之時，唯子不侍食。是以《文王世子》云︰「命膳宰曰，末有原。應曰諾，然後退。」是大子不侍食。若卿大夫已下，則有侍食法，故《內則》云「父沒母存，塚子御食，群子婦佐餕」是也。</p>
<p class="strong" id="p122"><a class="gg-link" href="#p122" onclick="return changeColor(this);"></a>若君賜之爵，則下席，再拜稽首，受爵，升席祭，卒爵而俟，君卒爵，然後授虛爵。</p>
<p class="zhushi" id="p123"><a class="gg-link" href="#p123" onclick="return changeColor(this);"></a>受爵者於尊所，至於授爵，坐授人耳。必俟君卒爵者，若欲其釂然也。今文曰「若賜之爵」，無君也。</p>
<p class="jianshu" id="p124"><a class="gg-link" href="#p124" onclick="return changeColor(this);"></a><span class="yinwen">疏</span>「若君」至「虛爵」。○注「受爵」至「君也」。○釋曰︰云「受爵者於尊所」者，《曲禮》亦是賜爵法，而云「酒進則起，拜受於尊所」是也。云「至於授爵，坐授人耳」者，見《曲禮》與《玉藻》並此文，並無立授之文，故知坐授也。云「必俟君卒爵者，若欲其釂然也」者，此經文與《玉藻》文同，皆燕而君客之賜爵法。故臣先飲以酒，是甘味，欲美君之味，故先飲。必待君卒爵而后授虛爵者，臣意若欲君盡爵然也。案《曲禮》云︰「侍飲於長者，酒進則起，拜受於尊所，長者辭，少者反席而飲。長者舉未釂，少者不敢飲。」彼是大燕飲禮，故鄭注引《燕禮》曰「公卒爵而后飲」。案《燕禮》當無尊爵，後得君賜爵，待君卒爵乃飲是也。</p>
<p class="strong" id="p125"><a class="gg-link" href="#p125" onclick="return changeColor(this);"></a>退，坐取屨，隱辟而後屨。君為之興，則曰︰「君無為興，臣不敢辭。」君若降送之，則不敢顧辭，遂出。</p>
<p class="zhushi" id="p126"><a class="gg-link" href="#p126" onclick="return changeColor(this);"></a>謂君若食之飲之而退也。隱辟，俛而逡遁。興，起也。辭君興而不敢辭其降，於已大崇，不敢當也。</p>
<p class="jianshu" id="p127"><a class="gg-link" href="#p127" onclick="return changeColor(this);"></a><span class="yinwen">疏</span>「退坐」至「遂出」。○注「謂君」至「當也」。○釋曰︰云「謂君若食之飲之而退也」者，以上云「若君賜之食」、「若君賜之爵」，下而云退者，明為此二者而退也。云「隱辟，俛而逡巡」者，案《曲禮》云「鄉長者而屨」，此亦當然。云「不敢辭其降」者，謂君降送時，明有不降法，故《曲禮》云「就屨跪而舉之，屏於側」，注云「謂獨退也」。云「若」者，不定之辭也。</p>
<p class="strong" id="p128"><a class="gg-link" href="#p128" onclick="return changeColor(this);"></a>大夫則辭，退下，比及門，三辭。下亦降也。</p>
<p class="jianshu" id="p129"><a class="gg-link" href="#p129" onclick="return changeColor(this);"></a><span class="yinwen">疏</span>「大夫」至「三辭」。○釋曰︰云「大夫則辭退下」者，對上不敢辭，是士，士卑不敢辭降。大夫之內兼三卿、五大夫，臣中尊者，故得辭降也。</p>
<p class="strong" id="p130"><a class="gg-link" href="#p130" onclick="return changeColor(this);"></a>若先生、異爵者請見之，則辭。辭不得命，則曰︰「某無以見，辭不得命，將走見。」先見之。</p>
<p class="zhushi" id="p131"><a class="gg-link" href="#p131" onclick="return changeColor(this);"></a>先生，致仕者也。異爵，謂卿大夫也。辭，辭其自降而來。走猶出也。先見之者，出先拜也。《曲禮》曰︰「主人敬賓，則先拜賓。」</p>
<p class="jianshu" id="p132"><a class="gg-link" href="#p132" onclick="return changeColor(this);"></a><span class="yinwen">疏</span>「若先」至「見之」。○注「先生」至「拜賓」。○釋曰︰此先生即《鄉飲酒》云「就先生而謀賓介」，亦一也。故彼注與此注皆云「致仕者」也。云「異爵，謂卿大夫也」者，此《士相見》本文是士，故以卿大夫為異爵也。訓走為出者，亦謂士見異爵，取急意而言走，其實非走，直出也。引《曲禮》者，欲見言敬，客先拜也。彼云客，此云賓者，對文，賓客異；散文，賓客通；故變文云賓也。</p>
<p class="strong" id="p133"><a class="gg-link" href="#p133" onclick="return changeColor(this);"></a>非以君命使，則不稱寡。大夫士，則曰「寡君之老」。</p>
<p class="zhushi" id="p134"><a class="gg-link" href="#p134" onclick="return changeColor(this);"></a>謂擯贊者辭也。不稱寡者，不言寡君之某，言姓名而已。大夫、卿、士，其使則皆曰寡君之某。《檀弓》曰︰「士而未有祿者，君有饋焉曰獻。使焉曰寡君之老。」</p>
<p class="jianshu" id="p135"><a class="gg-link" href="#p135" onclick="return changeColor(this);"></a><span class="yinwen">疏</span>「非以」至「之老」。○注「謂擯」至「之老」。○釋曰︰云「非以君命使，則不稱寡」者，此則《玉藻》云「大夫私事使，私人擯，則稱名」。以其非聘問之禮，則為私事使，私人擯也。《聘禮》云︰「若有言，則以束帛，如享禮。」引《春秋》晉侯使韓穿來言汶陽之田歸於齊，《玉藻》注亦引之是也。鄭云「謂擯贊者辭也」者，以《玉藻》自諸侯之於天子以下至大夫，皆云「擯者曰」，故知不自稱，是擯贊之辭也。云「其使則皆曰寡君之某」者，釋經「大夫士則曰寡君之老」，為公事使者也。此則《玉藻》云「公士擯，則曰寡大夫、寡君之老。大夫有所往，必與公士為賓」，亦一也。彼注云︰「謂聘也。大聘使上大夫，小聘使下大夫。」則曰寡君之某，故鄭總云「某」也。若然，經直云大夫，鄭兼云士者，經本文是士，則云非以君命使，可以兼士也。但士無特聘問，或作介，往他國亦有稱謂，而云寡君之士某也。云「《檀弓》曰仕而未有祿」者，謂試為大夫，士直有試功之祿，未有正祿。云「君有饋焉曰獻」者，謂有饋物于君，亦與正祿者同稱獻。云「使焉云寡君之老」者，於他國君邊自稱寡君之某，此文亦兼士大夫。引之者，証公事使稱寡君之某也。</p>
<p class="strong" id="p136"><a class="gg-link" href="#p136" onclick="return changeColor(this);"></a>凡執幣者，不趨，容彌蹙以為儀。</p>
<p class="zhushi" id="p137"><a class="gg-link" href="#p137" onclick="return changeColor(this);"></a>不趨，主慎也。以進而益恭為威儀耳。今文無容。</p>
<p class="jianshu" id="p138"><a class="gg-link" href="#p138" onclick="return changeColor(this);"></a><span class="yinwen">疏</span>「凡執」至「為儀」。○釋曰︰案《小行人》合六幣︰玉、馬、皮、圭、璧、帛，皆稱幣。下文別云「執玉」，則此幣謂皮馬享幣及禽贄皆是。○注「不趨」至「無容」。○釋曰︰凡趨有二種︰有疾趨，「行而張足曰趨」是也；有徐趨，則下文「舒武舉前曳踵」是也。今此經云「不趨」者，不為疾趨，故云「主慎也」。既不云疾趨，又不為下文徐趨，但徐疾之間為之，故「以進而益恭為威儀」也。</p>
<p class="strong" id="p139"><a class="gg-link" href="#p139" onclick="return changeColor(this);"></a>執玉者，則唯舒武，舉前曳踵。</p>
<p class="zhushi" id="p140"><a class="gg-link" href="#p140" onclick="return changeColor(this);"></a>唯舒者，重玉器，尤慎也。武，迹也。舉前曳踵，備𨆫跲也。今文無者，古文曳作抴。</p>
<p class="jianshu" id="p141"><a class="gg-link" href="#p141" onclick="return changeColor(this);"></a><span class="yinwen">疏</span>「執玉」至「曳踵」。○釋曰︰此篇直見在國以禽贄相見之禮，無執玉朝聘鄰國之事。而云「執玉」者，因執贄相見，故兼見朝聘執玉之禮也。案《玉藻》記徐趨之節云「圈豚行」，又與此不同者，文有詳略，俱是徐趨也。○注釋曰︰云「唯舒者，重玉器，尤慎也」者，案《玉藻》云「執龜玉不趨」，不趨者，不為疾趨。又《曲禮》云︰「凡執主器，執輕如不克。」故為重玉器，尤慎也。云「備備𨆫跲也」者，𨆫跲，則顛倒恐損玉，故徐趨也。</p>
<p class="strong" id="p142"><a class="gg-link" href="#p142" onclick="return changeColor(this);"></a>凡自稱於君，士大夫則曰「下臣」。宅者在邦，則曰「市井之臣」；在野，則曰「草茅之臣」；庶人則曰「剌草之臣」。他國之人則曰「外臣」。</p>
<p class="zhushi" id="p143"><a class="gg-link" href="#p143" onclick="return changeColor(this);"></a>宅者，謂致仕者，去官而居宅，或在國中，或在野。《周禮‧載師》之職「以宅田任近郊之地」。今文宅或為託，古文茅作苗。剌猶剗除也。</p>
<p class="jianshu" id="p144"><a class="gg-link" href="#p144" onclick="return changeColor(this);"></a><span class="yinwen">疏</span>「凡自」至「外臣」。○釋曰︰云「凡自稱於君，士大夫則曰下臣」者，此與君言之時。案《玉藻》云「上大夫曰下臣」，與此同也。○注「宅者」至「作苗」。○釋曰︰此亦自稱於君，以其致仕不在，故指宅而言，故曰「宅者，謂致仕者」也。云「或在國中，或在野」者，案《爾雅》「郊外曰野」，則自郊至畿五百裡內皆名野。又案《鄉大夫職》「國中七尺，野自六尺」，此亦云在國在野，相對其言，國外則云野，則云宅在野者，城外畿內皆是也。云「《載師》之職」者，彼鄭注云︰「宅田，致仕者之家所受田也」。引之，証彼言宅田據地，此言宅據所居，一也。云「剌猶剗除也」者，案《詩》有「其鎛斯趙」，注云︰「趙，剌也」，故以剌為剗除草木者也。</p>
</div></body></html>