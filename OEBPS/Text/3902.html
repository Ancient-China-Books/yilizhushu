<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">卷五・鄉射禮第五</title></head><body><div id="text">
<div class="section" id="title-0"><h2>鄉射禮第五</h2></div>
<p class="strong" id="online_toc_0">鄉射之禮。主人戒賓。賓出迎，再拜。主人答再拜，乃請。</p>
<p class="zhushi" id="online_toc_1">主人，州長也。鄉大夫若在焉，則稱鄉大夫也。戒猶警也，語也。出迎，出門也。請，告也。告賓以射事，不言拜辱，此為習民以禮樂，不主為賓己也。不謀賓者時，不獻賢能，事輕也。今郡國行此禮以季春。《周禮》鄉老及鄉大夫，三年正月獻賢能之書於王，退而以鄉射之禮五物詢眾庶。諸矦之鄉大夫既貢士於其君，亦用此禮射而詣眾庶乎？</p>
<p class="jianshu" id="online_toc_2"><span class="yinwen">疏</span>「鄉射」至「乃請」。○釋曰︰自此至「無介」，論州長將射，先戒賓之事。案大射前三日，宰夫戒宰及司馬，又射前一日，樂人宿縣。此不言日數，則戒賓與射同日矣，禮同鄉飲酒也。以其鄉射先行鄉飲酒，鄉飲酒戒賓與飲酒同日，知此《鄉射》戒賓，與射亦同日也。○注「主人」至「庶乎」。○釋曰︰案鄉大夫是諸矦鄉大夫，則此州長亦諸矦之州長，以士為之。是以經云︰「釋獲者執鹿中。」記云「士鹿中」，是皆為此州長射而言，是諸矦州長可知。若天子州長，中大夫為之，若然，記云「大夫兕中」者，為鄉大夫詢眾庶而言也。云「鄉大夫若在焉，則稱鄉大夫也」者，謂大夫來臨禮之時，州長戒賓不自稱，稱鄉大夫以戒賓也。云「出迎，出門也」者，謂出序之學門，亦如鄉飲酒出庠門，皆有一門，入門即至堂耳。云「不言拜辱者，此為習民以禮樂，不主為賓己也」者，對鄉飲酒主人戒賓，賓拜辱者，彼為賓也，非為習民以禮樂故也。云「不謀賓者時，不獻賢能，事輕也」者，還決鄉飲酒獻賢能，故須就先生而謀賓、介，禮重，對此不獻賢能為輕，故不謀賓也。云「今郡國行此禮以季春」者，漢時雖無諸矦國，而置郡為守，其王之子弟猶名國，其君曰相，故鄭注《禮記》云「如今從大守相臨之禮」是也。引之者，証時節與周異也。云「《周禮》」至「眾庶」，皆《周禮‧鄉大夫職》文。引之者，証此鄉射中兼有鄉大夫行射禮，故有射於堂及兕中之事。云「五物」者，案彼云︰「一曰和，二曰容，三曰主皮，四曰和容，五曰興舞。」鄭注云「和載六德，容包六行也。庶民無射禮，因田獵分禽則有主皮。主皮者，張皮射之，無矦也。主皮、和容、興舞，則六藝之射與禮樂與？當射之時，民必觀焉，因詢之也」是也。鄭云和載六德者，和是六德之下，六德大，故舉下以載上也。容為孝者，人有孝行則性行含容，故以孝為容。孝是六行中之大，故舉上以包下，故云容包六行也。云主皮六藝之射者，但六藝中，射總言諸射，不專據主皮。但三物教萬民，射唯有主皮，此詢眾庶，不兼士已上，故以主皮為六藝之射。以和容為禮者，禮之用，和為貴。又行禮有容儀，是以漢時謂禮為容，故以禮為和容也。以樂為興舞者，為樂必興舞，故興舞以表樂也。若然，六德與六行在身所有，故可舉少以兼多，六藝施於外，非獨身所行，不可舉一以包六。但六者之中，御與書、數三者，於施化民為緩，故特舉禮、樂與射而言之。鄭以主皮、和容、興舞，非射及禮樂之正名，故云「乎」以疑也。</p>
<p class="strong" id="online_toc_3">賓禮辭，許。主人再拜，賓答再拜。主人退，賓送，再拜。</p>
<p class="zhushi" id="online_toc_4">退，還射宮，省錄射事。</p>
<p class="jianshu" id="online_toc_5"><span class="yinwen">疏</span>注「退還」至「射事」。○釋曰︰射宮者，鄉庠、州序是也。知「省錄射事」者，即下文云「乃張矦」之等是也。下言飲酒之事，知不為飲酒事者，以飲酒者止為射事，故以射為主也。</p>
<p class="strong" id="online_toc_6">無介。</p>
<p class="zhushi" id="online_toc_7">雖先飲酒，主於射也，其序賓之禮略。</p>
<p class="jianshu" id="online_toc_8"><span class="yinwen">疏</span>「無介」。○注「雖先」至「禮略」。○釋曰︰鄭云「雖先飲酒」者，自此已下，先言飲酒，獻后乃射，以是《禮記‧射義》云「古者諸矦之射也，必先行燕禮，卿、大夫、士之射也，必先行《鄉飲酒》之禮」是也。但《鄉飲酒》之禮有介一人以輔賓，此無介者，主於射，序賓之禮略，故無介以輔賓也。</p>
<p class="strong" id="online_toc_9">乃席賓，南面，東上。</p>
<p class="zhushi" id="online_toc_10">不言於戶牖之間者，此射於序。</p>
<p class="jianshu" id="online_toc_11"><span class="yinwen">疏</span>「乃席」至「東上」。○注「不言」至「於序」。○釋曰︰自此以下至「羹定」，論將射，預前設席位、尊罍、樂懸及張矦之事也。云「不言於戶牖之間」者，此射於序者，決鄉飲酒在庠，以其序無室，庠有室，此據州長射於序，以其無室、無戶牖，設席亦當戶牖之處耳。言「東上」，亦主人在東，故席端在東，不得以《曲禮》「席南向北向，西方為上」，因陰陽解之也。</p>
<p class="strong" id="online_toc_12">眾賓之席繼而西。</p>
<p class="zhushi" id="online_toc_13">言繼者，甫欲習眾庶，未有所殊別。</p>
<p class="jianshu" id="online_toc_14"><span class="yinwen">疏</span>「眾賓」至「而西」。○注「言繼」至「殊別」。○釋曰︰甫，始也。言始欲習眾庶，未有所殊別，此決《鄉飲酒》三賓之席不屬殊別，彼有德之人，故各自特，不繼，有所殊別。</p>
<p class="strong" id="online_toc_15">席主人於阼階上，西面。</p>
<p class="zhushi" id="online_toc_16">阼階，東階。</p>
<p class="strong" id="online_toc_17">尊於賓席之東，兩壺，斯禁。左玄酒，皆加勺。篚在其南，東肆。</p>
<p class="zhushi" id="online_toc_18">斯禁，禁切地無足者也。設尊者北面，西曰左，尚之也。肆，陳也。</p>
<p class="jianshu" id="online_toc_19"><span class="yinwen">疏</span>「尊於」至「東肆」。○注「斯禁」至「陳也」。○釋曰︰云「斯禁，禁切地無足者也」者，案州長是士，應言禁製，不言者，其中兼有卿、大夫禮，故舉大夫斯禁，與《鄉飲酒》同。云「設尊者北面，西曰左，尚之也」者，經云「左玄酒」，據人設尊，北面，故以西為左。若據酒，則以南面為正，地道尊右，以西為右，玄酒在右，故云尚之。若然，云左，據設尊，又云尚之，據酒尊也。</p>
<p class="strong" id="online_toc_20">設洗于阼階東南，南北以堂深，東西當東榮。水在洗東，篚在洗西，南肆。</p>
<p class="zhushi" id="online_toc_21">榮，屋異也。</p>
<p class="strong" id="online_toc_22">縣於洗東北，西面。</p>
<p class="zhushi" id="online_toc_23">此縣謂磬也。縣於東方，辟射位也。但縣磬者，半天子之士，無鍾。</p>
<p class="jianshu" id="online_toc_24"><span class="yinwen">疏</span>注「此縣」至「無鍾」。○釋曰︰云「此縣謂磬也」者，對《大射》縣鍾、磬、鎛具有也。云「縣於東方，辟射位也」者，此言決《鄉飲酒》無射事，縣於階間也。云「但縣磬者，半天子之士，無鍾」者，案《周禮‧小胥職》云︰「半為堵，全為肆。」鄭云︰「鍾磬者，編縣之二八十六枚而在一虡謂之堵。鍾一堵、磬一堵謂之肆。半之者，謂諸矦之卿、大夫、士也，諸矦之卿、大夫半天子之卿、大夫。」天子之卿、大夫判縣者，東西各有鍾磬為肆。諸矦之卿、大夫判縣者，分一肆於兩廂，東縣磬，西縣鍾。若天子之士特縣者，直東廂有鍾磬，二虡為一肆，諸矦之士分取磬而已。縣於東方為特縣，故云無鍾，對大夫及天子士有鍾。若然，此既兼鄉大夫詢眾庶，當為判縣，宜有鍾，而總云無鍾者，方以禮樂化民，雖大夫亦同士特縣也。若《鄉飲酒》方賓鄉人之賢者，從士禮也。其天子諸矦鍾、磬、鎛具，卿、大夫、天子士已下亦無鎛。知者，以其諸矦卿、大夫、士半天子卿、大夫、士，若有鎛，添鍾、磬為三，半不得，故知卿大夫已下皆無鎛也。</p>
<p class="strong" id="online_toc_25">乃張矦，下綱不及地武。</p>
<p class="zhushi" id="online_toc_26">矦，謂所射布也。綱，持舌繩也。武，迹也。中人之迹尺二寸。矦象人，綱即其足也，是以取數焉。</p>
<p class="jianshu" id="online_toc_27"><span class="yinwen">疏</span>「乃張」至「地武」。○注「矦謂」至「數焉」。○釋曰︰此已下，論預張矦之事。鄭知矦用布，案下記云獸矦，大夫士皆言布矦。則餘賓射、大射，其矦皆用布，此鄉射采矦二正，亦用布可知。云「綱，持舌繩也」者，《周禮‧梓人》云︰「上綱與下綱出舌尋，縜寸焉」。注云︰「綱所以繫矦於植者也。」故云綱持舌繩也。云「武，跡也。中人之跡尺二寸」者，無正文，蓋目驗當時而言，似云中人定扼圍九寸也。漢禮云五武成步，步六尺，或據此而言也。云「矦象人」者，案鄭注《梓人》云︰「上下皆出舌一尋者，亦人張手之節也。」以其張矦之法，下兩舌半上舌，兩頭綱皆出一尋，即是上廣下狹，象人張足六尺，張臂八尺，故云象人也。云「綱即其足也」者，謂經下綱象足。云「是以取數焉」者，以下綱象足，張之六尺，是取數於武也。</p>
<p class="strong" id="online_toc_28">不繫左下綱，中掩束之。</p>
<p class="zhushi" id="online_toc_29">事未至也。</p>
<p class="jianshu" id="online_toc_30"><span class="yinwen">疏</span>「不繫」至「束之」。○注「事未至也」。○釋曰︰案下記云︰「東方謂之右个。」注云︰「矦以向堂為面也。」則此左下綱以西畔而言。云「中掩束之」者，案記云︰鄉矦一丈，「倍中以為躬」；躬二丈，「倍躬以為左右舌」；舌四丈，兩舌各出一丈。又云「下舌半上舌」，則左右各出五尺。今將此五尺與下綱不繫者，中掩左廂向東，待將射乃解之，故云「事未至」也。</p>
<p class="strong" id="online_toc_31">乏參矦道，居矦黨之一，西五步。</p>
<p class="zhushi" id="online_toc_32">容謂之乏，所以為獲者御矢也。矦道五十步，此乏去矦北十丈，西三丈。</p>
<p class="jianshu" id="online_toc_33"><span class="yinwen">疏</span>「乏參」至「五步」。○注「容謂」至「三丈」。○釋曰︰乏參矦道者，謂三分矦道。云「居矦黨之一」者，黨，旁也。謂在矦西北邪向之，故以旁言之。其居旁之一者，謂矦道內三分之，居一分之地十丈也。云「西五步」者，據矦之正北落西有五步，即三丈也。云「容謂之乏」者，案《周禮‧射人職》云︰「王以六耦射三矦，三獲三容。五正。」彼據王三矦有三容。容者以革為之，可以容身，故云容也。云「乏」者，謂矢於此匱乏不去，故云乏也。云「獲者御矢也」者，謂唱獲者恐矢至身，故云獲者御矢也。云「矦道五十步」者，記云鄉矦五十弓。弓之下製六尺，與步相應，故鄭云步也。云「此乏去矦北十丈」者，五十步計之，步六尺，五十步則三十丈，三分取一為十丈。云「西三丈」者，經云「西五步」，五六三十，故云三丈也。遠近如此者，一得避矢，一得去堂二十丈，聞唱獲聲是其節也。</p>
<p class="strong" id="online_toc_34">羹定。</p>
<p class="zhushi" id="online_toc_35">肉謂之羹。定猶熟也，謂狗熟可食。</p>
<p class="jianshu" id="online_toc_36"><span class="yinwen">疏</span>「羹定」。○注「肉謂」至「可食」。○釋曰︰云「謂狗孰」者，此與《鄉飲酒》同，亨狗於東方是也。</p>
<p class="strong" id="online_toc_37">主人朝服，乃速賓。賓朝服出迎，再拜。主人答再拜，退，賓送，再拜。</p>
<p class="zhushi" id="online_toc_38">速，召也。射賓輕也。戒時玄端。今郡國行此鄉射禮，皮弁服，與《禮》為異。</p>
<p class="jianshu" id="online_toc_39"><span class="yinwen">疏</span>「主人」至「再拜」。○釋曰︰自此至「當楣北面答再拜」，論主召賓從己之事。此主人與賓俱朝服，案《鄉飲酒》賓主俱不言服者，以彼賓禮重，故戒與速賓俱朝服，故不言。此習禮輕，是故戒時玄端，召時乃朝服，故須言之也。必此戒時玄端者，見《公食大夫》云︰「賓朝服，即位于大門外，如聘。」注云︰「於是朝服，則初時玄端。」宜與彼同，皆是戒時不言服，后速時朝服，故知此亦戒時玄端矣。且《鄉飲酒》戒速俱不言服，知皆朝服者，下記云「鄉朝服而謀賓介」是也。云「今郡國」已下，引之者，欲見與周異也。</p>
<p class="strong" id="online_toc_40">賓及眾賓遂從之。</p>
<p class="strong" id="online_toc_41">及門，主人一相出迎于門外，再拜。賓答再拜。</p>
<p class="zhushi" id="online_toc_42">相，主人家臣，擯贊傳命者。</p>
<p class="jianshu" id="online_toc_43"><span class="yinwen">疏</span>「賓及」至「再拜」。○注「相主」至「命者」。○釋曰︰《鄉飲酒》云︰「賓及眾賓皆從之。」彼兼介，故云「皆」。此無介，故不言皆也。云「主人一相出迎于門外」，注與《鄉飲酒》同，此亦主人自迎，而言一相者，使之傳賓，言兼相禮也。</p>
<p class="strong" id="online_toc_44">揖眾賓。</p>
<p class="zhushi" id="online_toc_45">差卑，禮宜異。</p>
<p class="jianshu" id="online_toc_46"><span class="yinwen">疏</span>「揖眾賓」。○注「差卑禮宜異」。○釋曰︰此賓與眾賓同是鄉人無爵者，而云「差卑」者，唯據立為賓者尊，眾賓即不為卑，不論有爵無也。云「禮宜異」者，賓則拜之，眾賓則揖之，是其異也。</p>
<p class="strong" id="online_toc_47">主人以賓揖，先入。</p>
<p class="zhushi" id="online_toc_48">以猶與也。先入，入門右西面。</p>
<p class="jianshu" id="online_toc_49"><span class="yinwen">疏</span>「主人」至「先入」。○注「以猶」至「西面」。○釋曰︰云「以，猶與」者，案《左氏傳》云「蔡人以吳子與楚人戰于柏舉」，彼以者，能東西之曰以，以謂驅使前人之稱，此言嫌有驅使之稱，故以為與，謂主人與賓，是以為平敵之義，故須訓之。云「先入，入門右西面」者，此注亦與《鄉飲酒》同。以其賓入東面，故西面待之。</p>
<p class="strong" id="online_toc_50">賓厭眾賓，眾賓皆入門左，東面北上。賓少進。</p>
<p class="zhushi" id="online_toc_51">引手曰厭。少進，差在前也。今文皆曰揖眾賓。</p>
<p class="jianshu" id="online_toc_52"><span class="yinwen">疏</span>「賓厭」至「少進」。○注「引手」至「眾賓」。○釋曰︰此經亦與《鄉飲酒》同。此云「賓少進」，彼亦宜然。不言者，文不具也。</p>
<p class="strong" id="online_toc_53">主人以賓三揖，皆行。及階，三讓，主人升一等，賓升。</p>
<p class="zhushi" id="online_toc_54">三讓而主人先升者，是主人先讓於賓。不俱升者，賓客之道，進宜難也。</p>
<p class="jianshu" id="online_toc_55"><span class="yinwen">疏</span>「主人」至「賓升」。○注「三讓」至「難也」。○釋曰︰言「皆行」者，賓主既行，眾賓亦行，故云皆行。《鄉飲酒》亦皆行，不言者，文略也。知「主人先讓於賓」者元空一字，以其主人之法先升導賓，賓后升。進宜難，禮之常然，故知主人先讓賓也。此先升一等，禮之常。《燕禮》君升二等者，尊君故也。</p>
<p class="strong" id="online_toc_56">主人阼階上當楣北面再拜，賓西階上當楣北面答再拜。</p>
<p class="zhushi" id="online_toc_57">主人拜賓至此堂。</p>
<p class="jianshu" id="online_toc_58"><span class="yinwen">疏</span>注「主人拜賓至此堂」。○釋曰︰知拜是拜至者，《鄉飲酒義》云︰「拜至，拜洗。」《公食》亦云︰「當楣北鄉再拜。」故知拜是拜至。</p>
<p class="strong" id="online_toc_59">主人坐取爵於上篚，以降。</p>
<p class="zhushi" id="online_toc_60">將獻賓也。</p>
<p class="jianshu" id="online_toc_61"><span class="yinwen">疏</span>「主人」至「以降」。○注「將獻賓也」。○釋曰︰自此至「主人阼階上答拜」，論主人獻賓之事。凡取爵于篚以降者，皆是上篚。《鄉飲酒》不言上者，文略也。</p>
<p class="strong" id="online_toc_62">賓降。</p>
<p class="zhushi" id="online_toc_63">從主人也。</p>
<p class="strong" id="online_toc_64">主人阼階前西面坐奠爵，興辭降。</p>
<p class="zhushi" id="online_toc_65">重以主人事煩賓也。今文無阼階。</p>
<p class="strong" id="online_toc_66">賓對。</p>
<p class="zhushi" id="online_toc_67">對，答。</p>
<p class="jianshu" id="online_toc_68"><span class="yinwen">疏</span>「賓對」。○注「對答」。○釋曰︰《鄉飲酒》注云︰「賓主之辭未聞。」此不注，從可知。</p>
<p class="strong" id="online_toc_69">主人坐取爵，興，適洗，南面坐奠爵于篚下，盥洗。</p>
<p class="zhushi" id="online_toc_70">盥手又洗爵，致潔敬也。古文盥皆作浣。</p>
<p class="strong" id="online_toc_71">賓進，東北面辭洗。</p>
<p class="zhushi" id="online_toc_72">必進者，方辭洗，宜違位也。言「東北面」，則位南於洗矣。</p>
<p class="strong" id="online_toc_73">主人坐奠爵于篚，興對，賓反位。</p>
<p class="zhushi" id="online_toc_74">反從降之位也。《鄉飲酒》曰︰「當西序東面。」</p>
<p class="strong" id="online_toc_75">主人卒洗，壹揖壹讓以賓升。賓西階上北面拜洗，主人阼階上北面奠爵，遂答拜，乃降。</p>
<p class="zhushi" id="online_toc_76">乃降，將更盥也。古文壹皆作一。</p>
<p class="strong" id="online_toc_77">賓降，主人辭降，賓對。主人卒盥，壹揖壹讓升，賓升，西階上疑立。</p>
<p class="zhushi" id="online_toc_78">疑，止也。有矜莊之色。</p>
<p class="jianshu" id="online_toc_79"><span class="yinwen">疏</span>注「疑止」至「之色」。○釋曰︰《鄉飲酒》注「疑讀為疑然從於趙盾之疑」，疑，正立自定之貌。此言疑止也有矜莊之色，二注相兼乃具也。</p>
<p class="strong" id="online_toc_80">主人坐取爵，實之賓席之前，西北面獻賓。</p>
<p class="zhushi" id="online_toc_81">進酒於賓也。凡進物曰獻。</p>
<p class="jianshu" id="online_toc_82"><span class="yinwen">疏</span>注「進酒」至「曰獻」。○釋曰︰云「凡進物曰獻」者，欲見此賓乃是鄉民而已，無尊卑上下。猶言獻者，此獻直是進物，而言獻，進之也。案《周禮‧玉府》注云︰「古者致物於人，尊之則曰獻。」彼據尊敬前人，雖卑亦曰獻。若齊矦獻捷於魯之類，義與此別也。</p>
<p class="strong" id="online_toc_83">賓西階上北面拜，主人少退。</p>
<p class="zhushi" id="online_toc_84">少退猶少辟也。</p>
<p class="jianshu" id="online_toc_85"><span class="yinwen">疏</span>注「少退猶少辟也」。○釋曰︰《鄉飲酒》文與此同，注云︰「少退，少辟。」及下文云「賓少退」注云︰「少退，逡巡。」義亦與此同。</p>
<p class="strong" id="online_toc_86">賓進受爵于席前，復位。</p>
<p class="zhushi" id="online_toc_87">復位，西階上位。</p>
<p class="strong" id="online_toc_88">主人阼階上拜送爵，賓少退。薦脯醢。</p>
<p class="zhushi" id="online_toc_89">薦，進。</p>
<p class="strong" id="online_toc_90">賓升席，自西方。</p>
<p class="zhushi" id="online_toc_91">賓升降由下也。</p>
<p class="jianshu" id="online_toc_92"><span class="yinwen">疏</span>注「賓升降由下也」。○釋曰︰凡席升由下，降由上。下文降席不由上者，以主人在東，敬主人，不得降由上。又於席西拜，便使升降皆由下，故云「賓升降由下也」。</p>
<p class="strong" id="online_toc_93">乃設折俎。</p>
<p class="zhushi" id="online_toc_94">牲體枝解節折以實俎也。</p>
<p class="strong" id="online_toc_95">主人阼階東疑立。賓坐，左執爵，右祭脯醢，奠爵于薦西，興取肺，坐絕祭。</p>
<p class="zhushi" id="online_toc_96">郤左手執本，右手絕末以祭也。肺離，上為本，下為末。</p>
<p class="jianshu" id="online_toc_97"><span class="yinwen">疏</span>注「卻左」至「為末」。○釋曰︰鄭皆約《鄉飲酒》知之也。</p>
<p class="strong" id="online_toc_98">尚左手，嚌之。</p>
<p class="zhushi" id="online_toc_99">嚌，嘗也。右手在下，絕以授口嘗之。</p>
<p class="strong" id="online_toc_100">興加于俎，坐挩手，執爵，遂祭酒，興，席未坐啐酒。</p>
<p class="zhushi" id="online_toc_101">挩，拭也。啐，嘗也。古文挩作說。</p>
<p class="strong" id="online_toc_102">降席，坐奠爵，拜，告旨。</p>
<p class="zhushi" id="online_toc_103">降席，席西也。旨，美也。</p>
<p class="strong" id="online_toc_104">執爵興，主人阼階上答拜。賓西階上北面坐，卒爵，興，坐奠爵，遂拜，執爵興。</p>
<p class="zhushi" id="online_toc_105">卒，盡。</p>
<p class="strong" id="online_toc_106">主人阼階上答拜。</p>
<p class="strong" id="online_toc_107">賓以虛爵降。</p>
<p class="zhushi" id="online_toc_108">將洗以酢主人。</p>
<p class="jianshu" id="online_toc_109"><span class="yinwen">疏</span>「賓以虛爵降」。○注「將洗以酢主人」。○釋曰︰自此至「賓西階上答拜」，論賓酢主人之事。《鄉飲酒》不言虛爵，直云「降洗」，此直云「虛爵降」，不言洗，互見為義，相兼乃具也。</p>
<p class="strong" id="online_toc_110">主人降。</p>
<p class="zhushi" id="online_toc_111">從賓也。降立阼階東，西面，當東序。</p>
<p class="jianshu" id="online_toc_112"><span class="yinwen">疏</span>注「從賓」至「東序」。○釋曰︰皆《鄉飲酒》文也。</p>
<p class="strong" id="online_toc_113">賓西階前東面坐奠爵，興，辭降。主人對。賓坐取爵，適洗，北面坐奠爵于篚下，興，盥洗。</p>
<p class="zhushi" id="online_toc_114">賓北面盥洗，自外來。</p>
<p class="jianshu" id="online_toc_115"><span class="yinwen">疏</span>注「賓北」至「外來」。○釋曰︰對主人自內出、南面是也。上文主人坐取爵，適洗，南面是也。</p>
<p class="strong" id="online_toc_116">主人阼階之東，南面辭洗。賓坐奠爵于篚，興對。主人反位。</p>
<p class="zhushi" id="online_toc_117">反位，從降之位也。主人辭洗，進。</p>
<p class="jianshu" id="online_toc_118"><span class="yinwen">疏</span>注「反位」至「洗進」。○釋曰︰云「反位，從降之位也」者，即上東序之西南面位。云「主人辭洗，進」者，經直言反，不言進，鄭以言反位由前，進乃反位，故鄭卻本之，主人辭洗，進也。</p>
<p class="strong" id="online_toc_119">賓卒洗，揖讓如初，升。</p>
<p class="jianshu" id="online_toc_120"><span class="yinwen">疏</span>「賓卒」至「初升」。○釋曰︰言「如初」，則亦一揖一讓也。</p>
<p class="strong" id="online_toc_121">主人拜洗，賓答拜，興，降盥，如主人之禮。賓升，實爵主人之席前，東南面酢主人。</p>
<p class="zhushi" id="online_toc_122">酢，報。</p>
<p class="strong" id="online_toc_123">主人阼階上拜，賓少退。主人進受爵，復位。賓西階上拜送爵，薦脯醢。主人升席自北方。乃設折俎。祭如賓禮。</p>
<p class="zhushi" id="online_toc_124">祭薦俎及酒，亦嚌啐。</p>
<p class="strong" id="online_toc_125">不告旨。</p>
<p class="zhushi" id="online_toc_126">酒己物。</p>
<p class="strong" id="online_toc_127">自席前適阼階上，北面坐卒爵，興，坐奠爵，遂拜，執爵興。賓西階上北面答拜。</p>
<p class="zhushi" id="online_toc_128">自，由也。啐酒於席末，由前降，便也。</p>
<p class="jianshu" id="online_toc_129"><span class="yinwen">疏</span>注「自由」至「便也」。○釋曰︰鄭知義然者，亦約《鄉飲酒》得知也。</p>
<p class="strong" id="online_toc_130">主人坐奠爵于序端，阼階上再拜崇酒。賓西階上答再拜。</p>
<p class="zhushi" id="online_toc_131">序端，東序頭也。崇，充也。謝酒惡相充滿也。</p>
<p class="jianshu" id="online_toc_132"><span class="yinwen">疏</span>「主人坐奠爵于序端」。○釋曰︰奠爵于序端，此擬下獻眾賓，故云「取爵于序端」，與《鄉飲酒》同也。</p>
<p class="strong" id="online_toc_133">主人坐取觶于篚，以降。</p>
<p class="zhushi" id="online_toc_134">將酬賓。</p>
<p class="jianshu" id="online_toc_135"><span class="yinwen">疏</span>「主人」至「以降」。○注「將酬賓」。○釋曰︰自此至「當西序」，論酬賓之事。</p>
<p class="strong" id="online_toc_136">賓降。主人奠觶，辭降。賓對，東面立。主人坐取觶，洗，賓不辭洗。</p>
<p class="zhushi" id="online_toc_137">不辭洗。以其將自飲。</p>
<p class="strong" id="online_toc_138">卒洗，揖讓升。賓西階上疑立。主人實觶，酬之，阼階上北面坐奠觶，遂拜，執觶興。</p>
<p class="zhushi" id="online_toc_139">酬，勸酒。</p>
<p class="strong" id="online_toc_140">賓西階上北面答拜。主人坐祭，遂飲，卒觶，興，坐奠觶，遂拜，執觶興。賓西階上北面答拜。主人降洗。賓降辭，如獻禮。</p>
<p class="zhushi" id="online_toc_141">以將酌己。</p>
<p class="jianshu" id="online_toc_142"><span class="yinwen">疏</span>注「以將酌己」。○釋曰︰鄭言此者，前不辭洗，主人自飲，至此辭洗，以將酌己，故辭也。</p>
<p class="strong" id="online_toc_143">升，不拜洗。</p>
<p class="zhushi" id="online_toc_144">酬禮殺也。</p>
<p class="strong" id="online_toc_145">賓西階上立。主人實觶賓之席前，北面。</p>
<p class="zhushi" id="online_toc_146">酬賓。</p>
<p class="strong" id="online_toc_147">賓西階上拜。主人坐奠觶于薦西。賓辭，坐取觶以興，反位。</p>
<p class="zhushi" id="online_toc_148">賓辭，辭主人復親酌己。</p>
<p class="jianshu" id="online_toc_149"><span class="yinwen">疏</span>注「賓辭」至「酌己」。○釋曰︰此射前獻時親酌己，今復親酌己。</p>
<p class="strong" id="online_toc_150">主人阼階上拜送。賓北面坐，奠觶于薦東，反位。</p>
<p class="zhushi" id="online_toc_151">酬酒不舉。</p>
<p class="jianshu" id="online_toc_152"><span class="yinwen">疏</span>「主人阼階上拜送」。○注「酬酒不舉」。○釋曰︰《鄉飲酒》注引《曲禮》不盡人之歡之事，此不言，亦從鄭注可知。</p>
<p class="strong" id="online_toc_153">主人揖降。賓降，東面立于西階西，當西序。</p>
<p class="zhushi" id="online_toc_154">主人將與眾賓為禮，賓謙，不敢獨居堂。</p>
<p class="strong" id="online_toc_155">主人西南面三拜眾賓，眾賓皆答壹拜。</p>
<p class="zhushi" id="online_toc_156">三拜，示徧也。壹拜，不備禮也。獻賓畢，乃與眾賓拜，敬不能並。</p>
<p class="jianshu" id="online_toc_157"><span class="yinwen">疏</span>「主人」至「壹拜」。○注「三拜」至「能並」。○釋曰︰云「三拜，示遍也」元空一字者，眾賓無問多少，止為三拜而已，是示遍也。云「壹拜，不備禮也」者，眾賓人皆壹拜，是拜不備禮，此亦答大夫拜法。以其此禮中含卿大夫法，若答士拜，則亦再拜，見於《特牲》也。云「獻賓畢，乃與眾賓拜」者，自爾來唯與賓拜，未與眾賓拜，今始拜之，故云「敬不能並」。</p>
<p class="strong" id="online_toc_158">主人揖升，坐取爵于序端，降洗，升，實爵，西階上獻眾賓。眾賓之長升，拜受者三人。</p>
<p class="zhushi" id="online_toc_159">長，其老者。言三人，則眾賓多矣。國以多德行、道藝為榮，何常數之有乎？</p>
<p class="jianshu" id="online_toc_160"><span class="yinwen">疏</span>「主人」至「三人」。○注「長其」至「有乎」。○釋曰︰眾賓之長升拜受者三人，此雖非賓賢能，其眾亦三人在堂上，與《鄉飲酒》數同。其堂上眾賓無定數，故鄭云「言三人則眾賓多矣。」云「國以多德行、道藝為榮」者，案《周禮‧大司徒》以鄉三物教萬民，一曰六德，二曰六行，三曰六藝。此既鄉人，則德行亦據六德、六行，道藝則六藝也。此並與《鄉飲酒》賓、介與眾賓之類，並來與在射中，是以孔子射於矍相之圃，觀者如堵牆。彼亦據孔子為鄉大夫，習人以禮樂之射，至於誓之於后，僅有存焉，亦無常數之事也。</p>
<p class="strong" id="online_toc_161">主人拜送。</p>
<p class="zhushi" id="online_toc_162">拜送爵於眾賓右。</p>
<p class="jianshu" id="online_toc_163"><span class="yinwen">疏</span>「主人拜送」。○注「拜送」至「賓右」。○釋曰︰知在眾賓右者，約《鄉飲酒》獻眾賓皆於西階上，賓右知之也。</p>
<p class="strong" id="online_toc_164">坐祭，立飲，不拜既爵，授主人爵，降復位。</p>
<p class="zhushi" id="online_toc_165">既，盡。</p>
<p class="jianshu" id="online_toc_166"><span class="yinwen">疏</span>「坐祭」至「復位」。○釋曰︰此還上三人者，降復賓南東面位。</p>
<p class="strong" id="online_toc_167">眾賓皆不拜，受爵，坐祭，立飲。</p>
<p class="zhushi" id="online_toc_168">自第四已下，又不拜受爵，禮彌略。</p>
<p class="jianshu" id="online_toc_169"><span class="yinwen">疏</span>「眾賓」至「立飲」。○注「自第」至「彌略」。○釋曰︰此謂堂下眾賓無數者，故鄭云「自第四」以下。云「又不拜受爵，禮彌略」者，三賓雖坐祭，立飲，不拜既爵，仍拜受，此眾賓非直坐祭，立飲，不拜既爵，又不拜受爵，故云禮彌略也。</p>
<p class="strong" id="online_toc_170">每一人獻，則薦諸其席。</p>
<p class="zhushi" id="online_toc_171">諸，於。</p>
<p class="jianshu" id="online_toc_172"><span class="yinwen">疏</span>「每一」至「其席」。○釋曰︰此還據堂上三人有席者，故云「薦諸其席」，謂席前也。</p>
<p class="strong" id="online_toc_173">眾賓辯有脯醢。</p>
<p class="zhushi" id="online_toc_174">薦於其位。</p>
<p class="jianshu" id="online_toc_175"><span class="yinwen">疏</span>「眾賓辯有脯醢」。○注「薦於其位」。○釋曰︰還據堂下無席者，故鄭云「薦於其位」，不席也。</p>
<p class="strong" id="online_toc_176">主人以虛爵降，奠于篚。</p>
<p class="zhushi" id="online_toc_177">不復用。</p>
<p class="strong" id="online_toc_178">揖讓升。賓厭眾賓升，眾賓皆升，就席。</p>
<p class="jianshu" id="online_toc_179"><span class="yinwen">疏</span>「揖讓」至「就席」。○釋曰︰自此以下至「舉觶者降」，論旅酬之事。</p>
<p class="strong" id="online_toc_180">一人洗，舉觶於賓。</p>
<p class="zhushi" id="online_toc_181">一人，主人之吏。</p>
<p class="jianshu" id="online_toc_182"><span class="yinwen">疏</span>「一人洗舉觶于賓」。○注「一人主人之吏」。○釋曰︰主人之吏，亦謂府史以下，非屬官也。</p>
<p class="strong" id="online_toc_183">升，實觶，西階上坐奠觶，拜，執觶興。賓席末答拜。舉觶者坐祭，遂飲，卒觶，興。坐奠觶，拜，執觶興。賓答拜，降洗，升實之，西階上北面。</p>
<p class="zhushi" id="online_toc_184">將進奠觶。</p>
<p class="strong" id="online_toc_185">賓拜。</p>
<p class="zhushi" id="online_toc_186">拜受觶。</p>
<p class="strong" id="online_toc_187">舉觶者進，坐奠觶于薦西。</p>
<p class="zhushi" id="online_toc_188">不授，賤不敢也。</p>
<p class="jianshu" id="online_toc_189"><span class="yinwen">疏</span>注「不受賤不敢也」。○釋曰︰以其是主人之吏，既賤，故不敢親授奠之也。</p>
<p class="strong" id="online_toc_190">賓辭，坐取以興。</p>
<p class="zhushi" id="online_toc_191">若親受然。</p>
<p class="jianshu" id="online_toc_192"><span class="yinwen">疏</span>注「若親受然」。○釋曰︰云「若親受然」者，賓辭，即坐取以興，故云「若親受然」也。</p>
<p class="strong" id="online_toc_193">舉觶者西階上拜送。賓反奠于其所。舉觶者降。</p>
<p class="jianshu" id="online_toc_194"><span class="yinwen">疏</span>「舉觶」至「舉觶者降」。○釋曰︰云「反奠于其所」者，還於薦西，以其射后賓北面舉之為旅酬，故不奠于薦東也。</p>
<p class="strong" id="online_toc_195">大夫若有遵者，則入門左。</p>
<p class="zhushi" id="online_toc_196">謂此鄉之人為大夫者也。謂之遵者，方以禮樂化民，欲其遵法之也。其士也，於旅乃入。卿大夫、士非鄉人，禮亦然，主於鄉人耳。今文遵為僎。</p>
<p class="jianshu" id="online_toc_197"><span class="yinwen">疏</span>「大夫」至「門左」。○注釋曰︰云「大夫若有遵」者，言若者，或無不定，故云若也。鄭知是當鄉大夫者，以其《鄉射》既與人行射禮，而言大夫者，當鄉大夫可知。云「其士也，於旅乃入」者，下記云「士既旅不入」，明未旅間皆得入，是以未旅而射，其士皆在也。知鄉大夫、士非鄉人，禮亦然者，以其同是鄉大夫、士，禮無異，故也。但異鄉不助主人樂賓，為別也。</p>
<p class="strong" id="online_toc_198">主人降，</p>
<p class="zhushi" id="online_toc_199">迎大夫於門內也。不出門，別於賓。</p>
<p class="jianshu" id="online_toc_200"><span class="yinwen">疏</span>「主人降」。○注「迎大」至「於賓」。○釋曰︰鄭知「迎大夫於門內」者，以其上文大夫入門左，此經直云「主人降」，不云出，故知迎大夫在門內可知。</p>
<p class="strong" id="online_toc_201">賓及眾賓皆降，復初位。</p>
<p class="zhushi" id="online_toc_202">不敢居堂，俟大夫入也。初位，門內東面。</p>
<p class="jianshu" id="online_toc_203"><span class="yinwen">疏</span>「賓及」至「初位」。○注「不敢」至「東面」。○釋曰︰知「初位，門內東面」者，上文賓厭眾賓，皆入門左，東面北上，故知也。</p>
<p class="strong" id="online_toc_204">主人揖讓，以大夫升，拜至，大夫答拜。主人以爵降，大夫降。主人辭降。大夫辭洗，如賓禮。席于尊東。</p>
<p class="zhushi" id="online_toc_205">尊東，明與賓夾尊也。不言東上，統於尊也。</p>
<p class="jianshu" id="online_toc_206"><span class="yinwen">疏</span>「主人」至「尊東」。○注「尊東」至「尊也」。○釋曰︰上云尊於賓席之東，則在尊西。今大夫言席於尊東，明與賓夾尊可知。云「不言東上，統於尊也」者，席於尊東，繼尊而言，又不言東上西上，是以下云大夫降席東南面。降由下，故知西上，統於尊也。</p>
<p class="strong" id="online_toc_207">升，不拜洗。主人實爵，席前獻于大夫。大夫西階上拜，進受爵，反位。主人大夫之右拜送。大夫辭加席，主人對，不去加席。</p>
<p class="zhushi" id="online_toc_208">辭之者，謙不以己尊加賢者也。不去者，大夫再重席，正也。賓一席重。</p>
<p class="jianshu" id="online_toc_209"><span class="yinwen">疏</span>「升不」至「加席」。○注「辭之」至「重席」。○釋曰︰云「升，不拜洗」者，以大夫尊，故不拜洗也。云「反位」者，大夫反西階上位。云「主人大夫之右拜送」者，謂在大夫之東拜送爵也。云「辭之者，謙不敢以己尊加賢」者，《鄉射》之禮，鄉人為賓。下記云︰若「大夫與，則以公士為賓」，亦選賢者為之，故辭加席，又不以己尊加賢者也。云「不去者，大夫再重席，正也」者，《鄉飲酒》云︰「公三重，大夫再重。」故知大夫再重席，禮之正也。云「賓一重席」者，鄉人，故一重，縱公士為賓，亦一重也。</p>
<p class="strong" id="online_toc_210">乃薦脯醢。大夫升席。設折俎。祭如賓禮，不嚌肺，不啐酒，不告旨，西階上卒爵，拜。主人答拜。</p>
<p class="zhushi" id="online_toc_211">凡所不者，殺於賓也。大夫升席由東方。</p>
<p class="jianshu" id="online_toc_212"><span class="yinwen">疏</span>「乃薦」至「答拜」。○注「凡所」至「東方」。○釋曰︰云「凡所」，謂經中三事，以其殺於賓。若然，上云「不拜洗」，亦是殺於賓之類也。云「大夫升席由東方」者，以其大夫席西上，升由下，故知大夫升席由東方也。</p>
<p class="strong" id="online_toc_213">大夫降洗。</p>
<p class="zhushi" id="online_toc_214">將酢主人也。大夫若眾，則辯獻，長乃酢。</p>
<p class="jianshu" id="online_toc_215"><span class="yinwen">疏</span>「大夫降洗」。○注「將酢」至「乃酢」。○釋曰︰自此至「皆升就席」，論大夫酢主人訖，賓主皆升就席之事。知「大夫若眾，則辯獻，長乃酢」者，此經據一大夫而言，故獻大夫即酢。案《有司徹》︰主人洗爵，獻長賓于西階上，然後眾賓長升，拜受爵，宰夫贊主人酌，若是以辯，乃升長賓，主人酌于長賓西階上，北面，賓在左。注云︰「主人酌自酢，序賓，意賓卑不敢酢。」賓尸與，凡平飲酒禮同，可以相參，亦是辯獻長乃酢也。</p>
<p class="strong" id="online_toc_216">主人復阼階，降辭如初。卒洗，主人盥。</p>
<p class="zhushi" id="online_toc_217">盥者，雖將酌自飲，尊大夫，不敢褻。</p>
<p class="jianshu" id="online_toc_218"><span class="yinwen">疏</span>「主人」至「人盥」。○注「盥者」至「不敢褻」。○釋曰︰云「盥者，雖將酌自飲」者，以其下文大夫洗爵升，授主人爵，是主人酌以自酢，故云雖將酌自飲。云「不敢褻」者，決《有司徹》主人自酌不盥，是此為尊大夫，雖自酢亦不敢褻也。</p>
<p class="strong" id="online_toc_219">揖讓升。大夫授主人爵于兩楹間，復位。主人實爵，以酢于西階上。坐奠爵，拜，大夫答拜。坐祭，卒爵，拜，大夫答拜。主人坐奠爵于西楹南，再拜崇酒，大夫答拜。主人復阼階，揖降。</p>
<p class="zhushi" id="online_toc_220">將升賓。</p>
<p class="jianshu" id="online_toc_221"><span class="yinwen">疏</span>「揖讓」至「揖降」。○注「將升賓」。○釋曰︰云「主人坐奠爵於西楹南」者，前獻賓，賓酢主人，主人飲酢訖，奠爵于東序端。將后獻眾賓，不得奠于篚中，此受大夫酢，不奠于篚者，為士於旅乃入，擬獻士，故奠爵于此也。</p>
<p class="strong" id="online_toc_222">大夫降，立于賓南。</p>
<p class="zhushi" id="online_toc_223">雖尊，不奪人之正禮。</p>
<p class="jianshu" id="online_toc_224"><span class="yinwen">疏</span>「大夫」至「賓南」。○注「雖尊」至「正禮」。○釋曰︰大夫尊，在堂則席之于尊東，特尊之。今降而在賓下者，欲使賓主相對行禮。若在其北，則妨賓主揖讓之正禮，故云「不奪主人之正禮」。</p>
<p class="strong" id="online_toc_225">主人揖讓，以賓升，大夫及眾賓皆升，就席。</p>
<p class="strong" id="online_toc_226">席工于西階上，少東。樂正先升，北面立于其西。</p>
<p class="zhushi" id="online_toc_227">言少東者，明樂正西側階，不欲大東，辟射位。</p>
<p class="jianshu" id="online_toc_228"><span class="yinwen">疏</span>「席工」至「其西」。○注「言少」至「射位」。○釋曰︰自此至「告于賓」，論作樂之事。云「席工」者，謂為工設席，下文乃升席也。云「言少東者，明樂正西側階」者，既言席工于西階上少東，則在西階東矣。復云樂正立于其西，則近席西，其言從近，故知樂正側近西階東，則不欲大東，辟射位，《大射》亦同此注。《燕禮》注亦然者，燕亦容有射法，《鄉飲酒》工位與此同，注不言者，不射故也。</p>
<p class="strong" id="online_toc_229">工四人，二瑟，瑟先。相者皆左何瑟，面鼓，執越，內弦，右手相。入，升自西階，北面東上。工坐，相者坐授瑟，乃降。</p>
<p class="zhushi" id="online_toc_230">瑟先，賤者先就事也。相，扶工也。面，前也。鼓在前，變於君也。執越內弦，右手相，由便也。越，瑟下孔，所以發越其聲也。前越言執者，內有弦結，手入之淺也。相者降，立西方。</p>
<p class="jianshu" id="online_toc_231"><span class="yinwen">疏</span>「工四」至「乃降」。○釋曰︰云「四人二瑟」，則是二人歌可知。經不言相歌二人者，以其空相，亦與瑟者同，故不言，直言瑟之難者也。○注「瑟先」至「西方」。○釋曰︰云「瑟先，賤者先就事也」者，案《大射》大師、少師歌，眾工瑟，是知瑟者賤也。凡工者皆先瑟后歌，是賤者先即事，故序亦在前。若然，得獻亦在前，以隨其先后而取之故也。云「鼓在前，變於君也」者，《鄉射》與《大射》相對，《大射》君禮而后首，此臣禮前首，故云變於君。《燕禮》與《鄉飲酒》相對，是以《燕禮》面鼓，又與《鄉飲酒》后首相變。云「執越內弦，右手相」者，案《鄉飲酒》注云「內弦側擔之」者，據瑟體而言。《燕禮》注云「內弦弦為主」者，據弦體而說。此言「內弦右手相，由便」，語異義同也。云「前越言執者，內有弦結，手入之淺也」者，瑟體首寬尾狹，內越孔雖長，廣狹亦等，但弦居瑟上，近首鼓處則寬，近尾不鼓處並而狹。側持之法，近鼓持之入則近，手入則深，是以通與《燕禮》言面鼓，則云執之手入淺也。《大射》與《鄉飲酒》言后首，則云挎越，手入深故也。云「相者降，立西方」者，其相者是弟子，位在西者，是以下文云︰「樂正適西方，命弟子贊工遷樂于下。」故知此相工是弟子，故降立還于西方也。</p>
<p class="strong" id="online_toc_232">笙入，立于縣中，西面。</p>
<p class="zhushi" id="online_toc_233">堂下樂相從也。縣中，磬東立，西面。</p>
<p class="jianshu" id="online_toc_234"><span class="yinwen">疏</span>「笙入」至「西面」。○注「堂下」至「西面」。○釋曰︰云「堂下樂相從也」者，案上文云「縣于洗東北西面」，此云「立于縣中」，明是堂下相從，皆在東方也。云「縣中，磬東立，西面」者，謂在磬東，當磬之東。鄭知不在磬西，西面者，若磬西、西面，則笙者背磬，不可，故知在磬東，西面也。</p>
<p class="strong" id="online_toc_235">乃合樂，《周南‧關雎》、《葛覃》、《卷耳》，《召南‧鵲巢》、《采蘩》、《采蘋》。</p>
<p class="zhushi" id="online_toc_236">不歌、不笙、不間，志在射，略於樂也。不略合樂者，《周南》、《召南》之風，鄉樂也，不可略其正也。昔大王、王季、文王始居岐山之陽，躬行（《召南》之教）以成王業，至三分天下，乃宣《周南》、《召南》之化，本其德之初，「刑于寡妻，至於兄弟，以御于家邦」，故謂之鄉樂。用之房中以及朝廷《饗》、《燕》、《鄉射》、《飲酒》，此六篇其風化之原也。是以合金石絲竹而歌之。</p>
<p class="jianshu" id="online_toc_237"><span class="yinwen">疏</span>○釋曰︰言「乃」者，以其作樂之法，先歌后乃合樂。今不歌、不笙、不間，唯合樂，故言乃以見非常故也。○注「不歌」至「歌之」。○釋曰︰據《鄉飲酒》、《燕禮》作樂有四節，今不歌、不笙、不間，唯有合樂，故云「志在射略於樂也」。云「合樂者，《周南》、《召南》之風，鄉樂也」者，上注已云《頌》及《大雅》天子樂，《小雅》諸矦樂，此《二南》鄉大夫樂，但《鄉飲酒》、《鄉射》是大夫、士為主人，故大夫、士樂為鄉樂者也。云「不可略其正也」者，《二南》是大夫、士之鄉樂，己之正樂，故云不可略其正者也。云「昔大王」已下，於《鄉飲酒》注己說，義具於彼，此注略言之耳。若然者，《燕禮》與《鄉飲酒》文同，注又與《燕禮》不異者，以其《鄉射》與《鄉飲酒》同是大夫、士禮，卿大夫、士行《射禮》，先行《鄉飲酒禮》，《鄉飲酒》與《鄉射》自為首尾，故《鄉飲酒》注具，於此略。言《燕禮》是諸矦禮，天子、諸矦射先行《燕禮》，則《燕禮》與《大射》自為首尾，是以《燕禮》歌、笙、間、合鄭亦具注之，《大射》又略言之也。</p>
<p class="strong" id="online_toc_238">工不興，告于樂正曰︰「正歌備。」</p>
<p class="zhushi" id="online_toc_239">不興者，瞽矇禮略也。</p>
<p class="jianshu" id="online_toc_240"><span class="yinwen">疏</span>「工不」至「歌備」。○注「不興」至「略也」。○釋曰︰言「正歌」者，升歌也。升歌，《鹿鳴》是上歌。諸矦樂非己正樂，故以《二南》為正歌也。言「備」者，凡作樂皆三終，此備明亦三終也。云「不興者，瞽矇禮略也」者，以工告樂正，以卑告尊當興，今以瞽矇無目，不可責其備禮，故不興者，於禮略也。</p>
<p class="strong" id="online_toc_241">樂正告于賓，乃降。</p>
<p class="zhushi" id="online_toc_242">樂正降者，堂上正樂畢也。降立西階東，北面。</p>
<p class="jianshu" id="online_toc_243"><span class="yinwen">疏</span>「樂正」至「乃降」。○注「樂正」至「北面」。○釋曰︰言「告于賓」者，作樂主為樂賓，今歌備，故告賓，言歌備也。言「樂正降者，堂上正樂畢也」者，以其《鄉飲酒》、《燕禮》但升歌、笙、間合樂皆是正歌，今略去升歌、笙、間三者，唯有合樂於堂上，故云堂上正樂畢也。云正樂者，對後無算樂非正樂也。下射雖歌《騶虞》，亦是堂下，非堂上，故以堂上決之也。云「降立西階東，北面」者，此無正文，約堂上樂正位在西階東，北面，今降亦當在西階東，北面也。</p>
<p class="strong" id="online_toc_244">主人取爵于上篚，獻工。大師，則為之洗。</p>
<p class="zhushi" id="online_toc_245">尊之也。君賜大夫樂，又從之以其人，謂之大師也。</p>
<p class="jianshu" id="online_toc_246"><span class="yinwen">疏</span>「主人」至「之洗」。○注「尊之」至「大師」。○釋曰︰自此至「反升就席」，論主人獻工笙之事。但天子、諸矦官備，有大師、少師、瞽人作樂之長，大夫、士官不備，不合有大師，君有賜大夫、士樂器之法，故《春秋左氏》云︰晉矦歌鍾二肆，取半以賜魏絳，魏絳於是乎始有金石之樂，禮也。時以樂人賜之，故鄭云「君賜大夫樂，又從之以其人，謂之大師」也。</p>
<p class="strong" id="online_toc_247">賓降，主人辭降。</p>
<p class="zhushi" id="online_toc_248">大夫不降，尊也。</p>
<p class="jianshu" id="online_toc_249"><span class="yinwen">疏</span>「賓降主人辭降」。○注「大夫不降尊也」。○釋曰︰云「大夫不降，尊也」者，此賓降，大夫若降，直與賓共文，今不言大夫降，《鄉飲酒》亦云賓介，不言大夫降，明大夫皆不降，以其尊故也。</p>
<p class="strong" id="online_toc_250">工不辭洗。卒洗，升實爵。工不興，左瑟，一人拜受爵。</p>
<p class="zhushi" id="online_toc_251">左瑟，辟主人授爵也。一人，無大師，則工之長者。</p>
<p class="jianshu" id="online_toc_252"><span class="yinwen">疏</span>「工不」至「受爵」。○釋曰︰此言工不辭洗，及一人拜受爵，皆上大師也。不言大師，言工一人者，欲見有大師，則大師不辭洗，拜受爵；若無大師，則凡工不辭洗，拜受爵，故變言工與一人。假令大師左瑟先獻，若歌則后獻，亦先獻工一人，是以鄭云一人無大師則工之長者。以《鄉飲酒》獻工時云「一人不興受爵」，注云︰「一人，工之長也。」大師為歌者未得獻，先獻瑟工之長者也。</p>
<p class="strong" id="online_toc_253">主人阼階上拜送爵。薦脯醢。使人相祭。</p>
<p class="zhushi" id="online_toc_254">人，相者。</p>
<p class="jianshu" id="online_toc_255"><span class="yinwen">疏</span>「主人」至「相祭」。○注「人相者」。○釋曰︰云「人，相者」，則弟子相之，既相工，明祭亦相之可知。</p>
<p class="strong" id="online_toc_256">工飲，不拜既爵，授主人爵。眾工不拜受爵，祭飲，辯有脯醢，不祭。</p>
<p class="zhushi" id="online_toc_257">祭飲，不興受爵，坐祭，坐飲。</p>
<p class="jianshu" id="online_toc_258"><span class="yinwen">疏</span>「工飲」至「不祭」。○注「祭飲」至「坐飲」。○釋曰︰云「工飲，不拜既爵」者，還是上一人拜受爵者，雖不拜，既爵仍拜受也。下眾工又對上一人拜受爵，眾工不拜受爵也。鄭云「祭飲，不興受爵，坐祭，坐飲」者，對上賓主坐祭，立飲，故云「坐祭，坐飲」，亦不拜既爵可知也。</p>
<p class="strong" id="online_toc_259">不洗，遂獻笙于西階上。</p>
<p class="zhushi" id="online_toc_260">不洗者，賤也。眾工而不洗矣，而著笙不洗者，笙賤於眾工，正君賜之，猶不洗也。</p>
<p class="jianshu" id="online_toc_261"><span class="yinwen">疏</span>「不洗」至「階上」。○注「不洗」至「洗也」。○釋曰︰云「眾工而不洗矣，而著笙不洗者，笙賤於眾工，正君賜之，猶不洗也」，鄭云此者，欲見工在上貴，君賜之大師為之洗，笙賤位在下，正謂君賜之，笙人猶不為之洗，況眾笙乎？欲取賜笙人不為之洗之意，不取眾笙不為洗也。</p>
<p class="strong" id="online_toc_262">笙一人拜于下，盡階，不升堂。受爵，主人拜送爵。階前坐祭，立飲，不拜既爵，升，授主人爵。眾笙不拜，受爵，坐祭，立飲，辯有脯醢，不祭。主人以爵降，奠于篚。</p>
<p class="jianshu" id="online_toc_263"><span class="yinwen">疏</span>「笙一」至「于篚」。○釋曰︰此經總獻，笙人雖賤，中亦有尊卑，故一人升階受爵，餘者不升，不拜既爵則同也。</p>
<p class="strong" id="online_toc_264">反升，就席。</p>
<p class="zhushi" id="online_toc_265">亦揖讓以賓升，眾賓皆升。</p>
<p class="jianshu" id="online_toc_266"><span class="yinwen">疏</span>「反升就席」。○注「亦揖」至「皆升」。○釋曰︰云「亦揖讓以賓升，眾賓皆升」者，謂亦前大夫若有遵者，則入門左，主人降，賓及眾賓皆降，主人共大夫行禮訖，主人揖讓以賓升，大夫及眾賓皆升就席相似，故云「亦」。若然，上賓降時雖不言眾賓降，眾賓卑，從降可知，故今從賓升也。</p>
<p class="strong" id="online_toc_267">主人降席自南方，</p>
<p class="zhushi" id="online_toc_268">禮殺，由便。</p>
<p class="jianshu" id="online_toc_269"><span class="yinwen">疏</span>「主人」至「南方」。○注「禮殺由便」。○釋曰︰自此盡「未旅」，論立司正之事也。云「禮殺，由便」者，對上文主人受作爵時禮盛，故主人降席自北方，啐酒於席末亦然，今此立司正禮殺，故降席自南方，故云禮殺由便也。</p>
<p class="strong" id="online_toc_270">側降。</p>
<p class="zhushi" id="online_toc_271">賓不從降。</p>
<p class="jianshu" id="online_toc_272"><span class="yinwen">疏</span>「側降」。○注「賓不從降」。○釋曰︰側降猶特降，故云「賓不從降」也。</p>
<p class="strong" id="online_toc_273">作相為司正。司正禮辭，許諾，主人再拜，司正答拜。</p>
<p class="zhushi" id="online_toc_274">爵備樂畢，將留賓以事，為有懈倦失禮，立司正以監之，察儀法也。《詩》云︰「既立之監，或佐之史。」</p>
<p class="jianshu" id="online_toc_275"><span class="yinwen">疏</span>「作相」至「答拜」。○注「爵備」至「之史」。○釋曰︰云「爵備」者，謂賓及眾賓與尊者並工笙並得獻，是爵備也。云「樂畢」者，合樂訖是樂畢。以無升笙與間，故不言樂成而云畢而已也。云「將留賓以事」者，下有射事，射訖，行旅無算之事，故須立司正以監之。但中間為射變司正為司馬。射訖，反為司正，以監察儀法也。引《詩》者，証監與正為一物，皆察儀法也。</p>
<p class="strong" id="online_toc_276">主人升就席。司正洗觶，升自西階，由楹內適阼階上，北面受命于主人。</p>
<p class="zhushi" id="online_toc_277">洗觶者，當酌以表其位，顯其事也。楹內，楹北。</p>
<p class="jianshu" id="online_toc_278"><span class="yinwen">疏</span>「主人」至「主人」。○注「洗觶」至「楹北」。○釋曰︰云「受命于主人」者，謂受主人請安賓之命，是以下云「請安于賓」，鄭注云︰「傳主人之命也。」</p>
<p class="strong" id="online_toc_279">西階上北面請安于賓。</p>
<p class="zhushi" id="online_toc_280">傳主人之命。</p>
<p class="strong" id="online_toc_281">賓禮辭，許。司正告于主人，遂立于楹間以相拜。</p>
<p class="zhushi" id="online_toc_282">相，謂贊主人及賓相拜之辭。</p>
<p class="strong" id="online_toc_283">主人阼階上再拜，賓西階上答再拜，皆揖就席。</p>
<p class="zhushi" id="online_toc_284">為己安也。今文揖為升。</p>
<p class="strong" id="online_toc_285">司正實觶，降自西階，中庭北面坐奠觶，興，退，少立。</p>
<p class="zhushi" id="online_toc_286">奠觶，表其位也。少立，自脩正，慎其位也。古文曰少退立。</p>
<p class="jianshu" id="online_toc_287"><span class="yinwen">疏</span>「司正」至「少立」。○注「奠觶」至「退立」。○釋曰︰此云「北面坐奠觶」，《鄉飲酒》亦然者，此二者皆臣禮，故北面奠觶。《燕禮》、《大射》皆司正南面奠觶者，彼是君禮，欲取還不背君，故南面奠觶。故《大射》云︰「南面坐奠觶，興，右還，北面少立。坐取觶，興，坐，不祭，卒觶，奠之，興，再拜稽首，左還，南面坐取觶，洗，南面反奠于其所，北面立。」注云︰「皆所以自昭明於眾也。將於觶南北面則右還，於觶北南面則左還。如是，得從觶西往來也。必從觶西往來者，為君在阼，不背之也。」又取威儀多。此及《鄉飲酒》在阼，非君直北面奠觶，又威儀簡故也。</p>
<p class="strong" id="online_toc_288">進，坐取觶，興，反坐，不祭，遂卒觶，興。坐奠觶，拜，執觶興，洗，北面坐奠于其所。</p>
<p class="zhushi" id="online_toc_289">今文坐取觶，無進。又曰坐奠之拜。</p>
<p class="strong" id="online_toc_290">興，少退，北面立于觶南。</p>
<p class="zhushi" id="online_toc_291">立觶南，亦其故擯位。</p>
<p class="jianshu" id="online_toc_292"><span class="yinwen">疏</span>「興少」至「觶南」。○注「立觶」至「擯位」。○釋曰︰云「立觶南，亦其故擯位」者，案上未有擯位，此云擯位者，案《射禮》云︰「擯者退中庭。」是擯者在中庭有位。《燕禮》、《大射》皆擯者為司馬，則此《鄉射》及《鄉飲酒》云「作相為司正」，相即擯者也，故知觶南者中庭，故擯位也。</p>
<p class="strong" id="online_toc_293">未旅。</p>
<p class="zhushi" id="online_toc_294">旅，序也。未以次序相酬，以將射也。旅則禮終也。</p>
<p class="jianshu" id="online_toc_295"><span class="yinwen">疏</span>「未旅」。○注「旅序」至「終也」。○釋曰︰旅，眾也，而言序者，謂眾以次序相酬，必於未旅而射者。旅則醉，禮終恐不得射，故於未旅而射也。此大夫、士禮，將射，先行鄉飲酒行旅酬而已，故射前未旅，而射后乃始行旅酬。《燕禮》、《大射》國君禮，故先行燕禮，雖行一獻，以其辨尊卑，故行四舉旅。《大射》主為射，故再拜訖即射。《燕禮》主為燕，故三舉旅乃射，彼皆與此不同也。</p>
<p class="strong" id="online_toc_296">三耦俟于堂西，南面，東上。</p>
<p class="zhushi" id="online_toc_297">司正既立，司射選弟子之中德行道藝之高者，以為三耦，使俟事於此。</p>
<p class="jianshu" id="online_toc_298"><span class="yinwen">疏</span>「三耦」至「東上」。○注「司正」至「於此」。○釋曰︰自此已下盡「樂正北面立于其南」，論三番射事。鄭知司正既立司射，即選弟子之中為三耦俟事於此者，經云「俟於堂西」，明此時始選，故知既立司正，司射乃選弟子使俟事於此也。故記云︰「三耦者，使弟子。司射前戒之。」注云︰「弟子，賓黨之少者也。前戒，謂先射請戒之。」</p>
<p class="strong" id="online_toc_299">司射適堂西，袒、決、遂，取弓于階西，兼挾乘矢，升自西階。階上北面告于賓，曰︰「弓矢既具，有司請射。」</p>
<p class="zhushi" id="online_toc_300">司射，主人之吏也。於堂西袒、決、遂者，主人無次，隱蔽而已。袒，左免衣也。決猶闓也，以象骨為之，著右大擘指，以鉤弦闓體也。遂，射韝也，以韋為之，所以遂弦者也。其非射時，則謂之拾。拾，斂也，所以蔽膚斂衣也。方持弦矢曰挾。乘矢，四矢也。《大射》曰︰「挾乘矢於弓外，見鏃於弣，右巨指鉤弦。」古文挾皆作接。</p>
<p class="jianshu" id="online_toc_301"><span class="yinwen">疏</span>「司射」至「請射」。○注「司射」至「作接」。○釋曰︰云「司射，取弓于階西，兼挾乘矢」者，以其司射之弓矢豫陳於西階，故司射於堂西袒、決、遂訖，即取弓矢於階西。是以下記云「司射之弓矢與扑，倚于西階之西」是也。云「有司請射」者，此有司謂司馬，故《大射》云司射「自阼階前曰︰為政請射」，注︰「為政，謂司馬。司馬，政官，主射禮。」諸矦之州長無司馬官，直言有司請射，以比司馬也。云「司射，主人之吏也」者，《大射》諸矦禮有大射正為長，射人次之，司射又次之，小射正次之，皆是士為也。則此大夫士禮，不得用士，故知是主人之吏為之可知。云「於堂西袒、決、遂者，主人無次，隱蔽而已」者，此對《大射》人君禮有次，在東方，不須適堂西也。云「袒左免衣也」，知袒左者，凡事無問吉凶，皆袒左，是以《士喪》主人左袒，此及《大射》亦皆袒左，不以吉凶相反。唯有受刑袒右，故《覲禮》云︰「乃右肉袒于廟門之東。」注云「右肉袒者，刑宜施於右」是也。云「決猶闓也，以象骨為之」者，《大射》注亦然。案《繕人》云︰「掌王之用弓弩矢箙繒弋決拾。」鄭注云︰「《士喪禮》『決用正，王棘若檡棘』，則天子用象骨與？」無正文，故引《士喪禮》，又言「與」以疑之。若然，諸矦及大夫生用象，死用棘。天子無問死生，皆用象者，蓋取其滑也。云「著右大擘指，以鉤弦闓體也」，知者，以右巨指鉤弦，故知著於右大擘指也。以右擘著極，是以《大射》云「朱極三」，注云「以朱韋為之三者，食指、將指、無名指」是也。云「遂，射韝也，以韋為之，以遂弦者也」者，《大射》注亦云︰「遂，射韝也。以朱韋為之，著左臂所以遂弦也。」云「其非射時，則謂之拾。拾，斂也，所以蔽膚斂衣也」者，此篇及《大射》將射云袒、決、遂，射訖，則云說、決、拾，於公雖射亦謂之拾，故《大射》云︰「公就物，小射正奉決拾以笥，大射正執弓，皆以從於物。」彼亦臨時而云拾，以公射袒朱襦言拾，以見斂衣，故變文以見義也。云「所以蔽膚斂衣也」者，言蔽膚，據士；斂衣，據大夫已上。是以下記；「大夫與士射袒薰襦。」《燕禮》記云君射「袒朱襦」，若對君，大夫亦與士同，亦蔽膚也。云「方持弦矢曰挾」，知者，下記云︰「凡挾矢，於二指之間橫之。」是言其方可知。引《大射》「挾乘矢於弓外，見鏃於弣」，是其方也。若側持弓矢，則名執，故下文云︰「司射猶袒、決、遂，左執弓，右執一個，兼諸弦面鏃。」注云「側持弓矢曰執。面猶尚也，並矢於弦，尚其鏃」是也。云「乘矢，四矢也」者，下云司射「搢三挾一個」，又《詩》云︰「四矢反兮。」是四矢曰乘，凡物四皆曰乘也。引《大射》者，欲見挾為方持弦矢。</p>
<p class="strong" id="online_toc_302">賓對曰︰「某不能，為二三子。」許諾。</p>
<p class="zhushi" id="online_toc_303">言某不能，謙也。二三子，謂眾賓已下。</p>
<p class="jianshu" id="online_toc_304"><span class="yinwen">疏</span>「賓對」至「許諾」。○注「言某」至「已下」。○釋曰︰「二三子，謂眾賓以下」者，謂除三耦之外，通射者而言，故云謂眾賓以下也。若然，《投壺》禮賓固辭乃許者，彼因燕而為之再辭乃許。此為眾習禮，不專為己，故一辭即許。大射不請者，彼為擇士而射，故不須云許，直告射節而已。此為眾庶習禮，故云「為二三子許諾」，亦一辭而許也。</p>
<p class="strong" id="online_toc_305">司射適阼階上，東北面告于主人，曰︰「請射于賓，賓許。」</p>
<p class="strong" id="online_toc_306">司射降自西階，階前西面，命弟子納射器。</p>
<p class="zhushi" id="online_toc_307">弟子，賓黨之年少者也。納，內也。射器，弓、矢、決、拾、旌、中、籌、楅、豐也。賓黨東面，主人之吏西面。</p>
<p class="jianshu" id="online_toc_308"><span class="yinwen">疏</span>「司射」至「射器」。○注「弟子」至「西面」。○釋曰︰鄭知弟子是賓黨之年少者，以其賓黨西方，東面，今以西面命之，明是賓黨。是以鄭云「賓東矢面，主人之吏西面」也。言弟子，故知少者。知射器弓九以下者，並案下文所陳用者知之也。云「賓黨東面，主人之吏西面」者，案《投壺》賓黨及主黨皆為弟子，皆得與投壺者，彼燕法主歡心，故皆與。今此射與鄉人習禮，《鄉飲酒》同，上下經文黨皆不與也。</p>
<p class="strong" id="online_toc_309">乃納射器，皆在堂西。賓與大夫之弓倚于西序，矢在弓下，北括。眾弓倚于堂西，矢在其上。</p>
<p class="zhushi" id="online_toc_310">上，堂西廉。矢亦北括。</p>
<p class="jianshu" id="online_toc_311"><span class="yinwen">疏</span>「乃納」至「其上」。○注「上堂」至「北括」。○釋曰︰云「賓與大夫之弓倚于西序，矢在弓下，北括。眾弓倚于堂西，矢在其上」者，以其序在堂上，故矢在弓下，堂西矢在堂上，隨其弓在堂下，隨其所宜而已。云「上，堂西廉」者，以其在堂西，故矢在上者，還在堂上之廉棱也。云「矢亦北括」者，其在堂上西序者北括，故知堂下者於上亦北括也。</p>
<p class="strong" id="online_toc_312">主人之弓矢在東序東。</p>
<p class="zhushi" id="online_toc_313">亦倚于東序也。矢在其下，北括。</p>
<p class="jianshu" id="online_toc_314"><span class="yinwen">疏</span>「主人」至「序東」。○注「亦倚」至「北括」。○釋曰︰上賓大夫弓矢在西序，矢在北括，此主人弓矢如上也。</p>
<p class="strong" id="online_toc_315">司射不釋弓矢，遂以比三耦於堂西。三耦之南，北面，命上射曰︰「某御於子。」命下射曰︰「子與某子射。」</p>
<p class="zhushi" id="online_toc_316">比，選次其才相近者也。古文曰某從於子。</p>
<p class="jianshu" id="online_toc_317"><span class="yinwen">疏</span>「司射」至「子射」。○注「比選」至「於子」。○釋曰︰言「遂以」者，司正因上階前令弟子納射器，不釋弓矢，遂比三耦，因曰遂，故云遂以也。云「比，選次其才相近者也」者，才雖各自用，乃因選其力相近為宜也。</p>
<p class="strong" id="online_toc_318">司正為司馬。</p>
<p class="zhushi" id="online_toc_319">兼官，由便也。立司正為蒞酒爾，今射，司正無事。</p>
<p class="jianshu" id="online_toc_320"><span class="yinwen">疏</span>「司正為司馬」。○注「兼官」至「無事」。○釋曰︰言「兼官」者，若以諸矦對大夫，大夫兼官，諸矦具官；特以諸矦對天子，天子具官，諸矦兼官，各有所對，故云兼官，云「由使也」者。使司正為司馬，不煩餘官也。案《射義》云︰「孔子射於矍相之圃，射至於司馬，使子路執弓矢，出延射。又使公罔之裘、序點揚觶而語。」但此篇是州長春秋習射法，兼士，有卿大夫三年貢士之后，以五物詢眾庶，射於庠，鄉大夫五物詢眾，而引孔子射於矍相之事，則孔子魯之鄉大夫也。以其天子鄉卿大夫為之，諸矦鄉大夫使下大夫為之，是其差也。但《鄉飲酒》之禮二人舉觶為無算爵，據此篇未旅先射，射訖行旅酬，酬訖，賓始二人舉觶為無算爵。未射時詢眾庶，得使公罔之裘、序點二人揚觶者，揚觶實在射后一酬訖始行之。今孔子詢眾庶之時，借取無算爵時於旅也語，故使公罔之裘、序點二人揚觶以詢眾庶。此篇司射恆執弓矢，子路亦執弓矢，則子路為司射也。射於矍相時云射至司馬，此文又云「司正為司馬」，則使子路詢眾庶時當此節也。</p>
<p class="strong" id="online_toc_321">司馬命張矦，弟子說束，遂繫左下綱。</p>
<p class="zhushi" id="online_toc_322">事至也。今文說皆作稅。</p>
<p class="jianshu" id="online_toc_323"><span class="yinwen">疏</span>「司馬」至「下綱」。○注「事至也」。○釋曰︰上張矦時不繫左下綱，中掩束之，今弟子說其束不致地，遂繫左下綱於植，事至故也。</p>
<p class="strong" id="online_toc_324">司馬又命獲者倚旌于矦中。</p>
<p class="zhushi" id="online_toc_325">為當負矦也，獲者亦弟子也。謂之獲者，以事名之。</p>
<p class="jianshu" id="online_toc_326"><span class="yinwen">疏</span>「司馬」至「矦中」。○注「為當」至「名之」。○釋曰︰案下記云︰「司馬階前命張矦，遂命倚旌。」以記言之，司馬命張矦與命倚旌，其事相因，故云「遂」，明同是西階前也。云「為當負矦也」者，下云「司馬命獲者執旌以負矦」是也。知「獲者亦弟子」者，堂下位，主人之黨在東，賓弟子在西，下云「獲者由西方坐取旌倚于矦中」，言由西方，是賓黨弟子可知，亦上張矦者也。云「以事名之」者，以其唱獲，故名獲者也。</p>
<p class="strong" id="online_toc_327">獲者由西方坐取旌，倚于矦中，乃退。</p>
<p class="strong" id="online_toc_328">樂正適西方，命弟子贊工，遷樂于下。</p>
<p class="zhushi" id="online_toc_329">當辟射也。贊，佐也。遷，徙也。</p>
<p class="strong" id="online_toc_330">弟子相工，如初入。降自西階，阼階下之東南，堂前三笴，西面北上坐。</p>
<p class="zhushi" id="online_toc_331">笴，矢幹也。今文無南。</p>
<p class="jianshu" id="online_toc_332"><span class="yinwen">疏</span>「弟子」至「上坐」。○釋曰︰言「如初入」者，亦如上升堂時，相者亦在，左何瑟，面鼓，內弦，右手以如入升時也。云「笴，矢幹也」者，案《矢人》注︰「矢幹長三尺。」是去堂九尺也。</p>
<p class="strong" id="online_toc_333">樂正北面立于其南。</p>
<p class="zhushi" id="online_toc_334">北面，鄉堂，不與工序也。</p>
<p class="jianshu" id="online_toc_335"><span class="yinwen">疏</span>「樂正」至「其南」。○注「北面」至「序也」。○釋曰︰云「不與工序也」者，工西面北上，以南北為序，樂正北面，則東西為列，故云不與工序也。</p>
<p class="strong" id="online_toc_336">司射猶挾乘矢，以命三耦︰「各與其耦讓取弓矢，拾。」</p>
<p class="zhushi" id="online_toc_337">猶，有故之辭。拾，更也。</p>
<p class="jianshu" id="online_toc_338"><span class="yinwen">疏</span>「司射」至「拾矢」。○注「猶有」至「更也」。○釋曰︰自此盡「取扑搢之以反位」，論司射誘射，教三耦射法之事。《大射》有次，「三耦取弓矢於次」，注云︰「取弓矢不拾者，次中隱蔽處。」則此無次取弓矢。拾者，拾更也。遞取弓矢，見威儀故也。云「猶，有故之辭」者，前已云司射兼挾乘矢，此云「猶」是有故之辭，云此者，欲見司射恆執弓矢未改之意。</p>
<p class="strong" id="online_toc_339">三耦皆袒、決、遂。有司左執弣，右執弦，而授弓。</p>
<p class="zhushi" id="online_toc_340">有司，弟子納射器者也。凡納射器者，皆執以俟事。</p>
<p class="jianshu" id="online_toc_341"><span class="yinwen">疏</span>「三耦」至「授弓」。○注「有司」至「俟事」。○釋曰︰前有司請射，解為司馬。此有司為弟子者，以有事者皆有司，故鄭註解上有司請射與《大射》為政請射同，故解為司馬。此經以納射器使弟子，不見出文，則弟子執射器入者，即使守之以授用者，故知有司還是弟子。是以鄭云「凡納射器者，皆執以俟事」。</p>
<p class="strong" id="online_toc_342">遂授矢。</p>
<p class="zhushi" id="online_toc_343">受於納矢而授之。</p>
<p class="jianshu" id="online_toc_344"><span class="yinwen">疏</span>「遂授矢」。○注「受於」至「授之」。○釋曰︰此授矢者，則上文有司授弓者，以其弟子執弓矢，故授弓訖復授矢。是以鄭云「受於納矢而授之」。</p>
<p class="strong" id="online_toc_345">三耦皆執弓，搢三而挾一个。</p>
<p class="zhushi" id="online_toc_346">未違俟處也。搢，插也，插於帶右。</p>
<p class="jianshu" id="online_toc_347"><span class="yinwen">疏</span>「三耦」至「一個」。○注「未違」至「帶右」。○釋曰︰上云「三耦俟于堂西」，又云「遂以比三耦於堂西」，此云「三耦皆執弓搢三而挾一個」，前后皆因前位，去未違俟處。下文乃云「三耦皆進，由司射之西，立于其西南，東面北上」，是移本位者也。云「搢，插也，插於帶右」者，以其左手執弓，右手抽矢而射，故知插於帶右，故《詩》云「左旋右抽」是也。</p>
<p class="strong" id="online_toc_348">司射先立于所設中之西南，東面。三耦皆進，由司射之西，立于其西南，東面北上而俟。</p>
<p class="strong" id="online_toc_349">司射東面立于三耦之北，搢三而挾一个。</p>
<p class="zhushi" id="online_toc_350">為當誘射也，固東面矣。復言之者，明卻時還。</p>
<p class="jianshu" id="online_toc_351"><span class="yinwen">疏</span>「司射」至「一個」。○注「為當」至「時還」。○釋曰︰云「固東面矣，復言之者，明郤時還」者，司射先在中西南，東面，今三耦立定，司射郤來向三耦之北，東面，明司射郤時，右還西南，東面也。</p>
<p class="strong" id="online_toc_352">揖進，當階，北面揖。及階揖，升堂揖。豫則鉤楹內，堂則由楹外。當左物，北面揖。</p>
<p class="zhushi" id="online_toc_353">鉤楹，繞楹而東也。序無室，可以深也。周立四代之學於國，而又以有虞氏之庠為鄉學。《鄉飲酒義》曰「主人迎賓於庠門外」是也。庠之制，有堂有室也。今言豫者，謂州學也。讀如「成周宣榭災」之榭，《周禮》作序。凡屋無室曰榭，宜從榭。州立榭者，下鄉也。左物，下物也。今文豫為序，序乃夏后氏之學，亦非也。</p>
<p class="jianshu" id="online_toc_354"><span class="yinwen">疏</span>「揖進」至「面揖」。○注「鉤楹」至「非也」。○釋曰︰凡行射禮耦，耦各相對揖，故司射誘射，發東面位，揖進，當西階北面揖，及階揖，升堂揖訖，東行向兩楹間，物須過西楹，是以豫則鉤楹內北過，以記云︰「序則物當棟。」物近北，故過由楹北也。堂則由楹外過而東行，以記云︰「堂則物當楣。」物近南，故過由楹南也。云「當左物」者，以南面為正，東為左物，北面又揖也。云「鉤楹，繞楹而東也」者，北而東也。云「序無室，可以深也」者，據州立序而言。云「周立四代之學於國」者，案《王製》云︰有虞氏上庠下庠，夏后氏東序西序，殷人左學右學，周人東膠虞庠。周立四代者，通己為四代，但質家貴右，故虞殷大學在西郊，國小在國中。文家貴左，故夏周大學在國中王宮之東，國小在西郊。周所立前代學人，立虞、夏、殷三代大學。若然，則虞氏上庠，則周之國小為有虞氏之庠，製在西郊也。立殷之右學則瞽宗，周立之亦在西郊。立夏后氏之東序，則周之東膠立在王宮之東，以其改東序為東膠。東膠，二代名，故云周立四代學。《文王世子》亦論四代學中學樂之事。云「而又以有虞氏之庠為鄉學」者，與周立虞庠同製，故引《鄉飲酒義》為証鄉立庠之義也。云「庠之製，有堂有室也」者，則此篇云「堂則由楹外」，又記云「堂則物當楣」是也。《論語》云︰「由也升堂矣，未入於室。」室堂相將，有室必有堂。言此者，見庠則室堂俱有，對榭則有堂無室也。云「今言豫者，謂州學也」者，《周禮‧地官‧州長職》云「春秋以禮會民而射于序」是也。云「讀如‘成周宣榭災’之榭」者，案宣公十六年《經》書︰「成周宣榭火。」彼雖不據學，以其無室，與《爾雅》「無室曰榭」同，故引以為証也。云「《周禮》作序」者，據《州長職》文。云「凡屋無室曰榭，宜從榭」者，鄭廣解榭名。《爾雅》云︰「闍謂之台，有木者謂之榭。」及成周宣榭，及此州立榭，皆是無室，故云「凡」以該之，不得從豫及序，故云宜從榭也。云「州立榭者，下鄉也」者，以其鄉之庠有室有堂，州榭則有堂無室，故云下鄉也。云「今文豫為序，序乃夏后氏之學，亦非也」，不從今文者，以其虞庠、夏序皆是有室，州之序則無室，故云「非」。言「亦」者，古文為豫已非，今文作夏后氏之序亦非。若然，《禮記‧學記》及《州長職》並下記皆作序，鄭不破之者，以鄉立虞庠，依虞有室，州立夏序，去室，猶取序名，是以鄭注《州長》云「序，州黨之學也」，故不破之也。</p>
<p class="strong" id="online_toc_355">及物揖。左足履物，不方足，還，視矦中，俯正足。</p>
<p class="zhushi" id="online_toc_356">方猶併也。志在於射，左足至，右足還，並足則是立也。南面視矦之中，乃俯視並正其足。</p>
<p class="jianshu" id="online_toc_357"><span class="yinwen">疏</span>「及物」至「正足」。○注「方猶」至「其足」。○釋曰︰云「志在於射」者，解足未正先視矦中之意。言「左足至」者，解左足履物也。右足還並足則是立也者，解經不方足，還及正足之言。若然，云還時兼視矦中也。此不言畫物早晚，案《大射》納射器之下，即言「工人、士與梓人升自北階兩楹間，疏數容弓，若丹，若墨，度尺而午」。此不言者，卑者文略，亦當在納射器后即畫之也。</p>
<p class="strong" id="online_toc_358">不去旌。</p>
<p class="zhushi" id="online_toc_359">以其不獲。</p>
<p class="jianshu" id="online_toc_360"><span class="yinwen">疏</span>「不去旌」。○注「以其不獲」。○釋曰︰以其旌擬唱獲，今以三耦誘射，不唱獲，故不去旌也。</p>
<p class="strong" id="online_toc_361">誘射，</p>
<p class="zhushi" id="online_toc_362">誘猶教也。</p>
<p class="strong" id="online_toc_363">將乘矢。</p>
<p class="zhushi" id="online_toc_364">將，行也。行四矢，象有事於四方。</p>
<p class="jianshu" id="online_toc_365"><span class="yinwen">疏</span>「將乘矢」。○注「將行」至「四方」。○釋曰︰云「象有事於四方」者，《詩》云︰「四矢反兮，以御亂兮。」是四矢有事於四方。</p>
<p class="strong" id="online_toc_366">執弓不挾，右執弦。</p>
<p class="zhushi" id="online_toc_367">不挾，矢盡。</p>
<p class="jianshu" id="online_toc_368"><span class="yinwen">疏</span>「執弓」至「執弦」。○注「不挾矢盡」。○釋曰︰案上文司射將射時云「搢三而挾一个」，又云「將乘矢」，故知矢盡，空執弦也。</p>
<p class="strong" id="online_toc_369">南面揖，揖如升射。降，出于其位南，適堂西，改取一个，挾之。</p>
<p class="zhushi" id="online_toc_370">改，更也。不射而挾之，示有事也。今文曰適序西。</p>
<p class="jianshu" id="online_toc_371"><span class="yinwen">疏</span>「南面」至「挾之」。○釋曰︰云「出于其位南，適堂西」者，上文司射位設于所設中之西南，東面，今乃適位南，而北回適堂西者，取教眾耦威儀之法故也。云「改取一个，挾之」者，此不在西階而在堂西，故適堂西即云改取一个也。</p>
<p class="strong" id="online_toc_372">遂適階西，取扑，搢之，以反位。</p>
<p class="zhushi" id="online_toc_373">扑，所以撻犯教者。《書》云︰「扑作教刑。」</p>
<p class="jianshu" id="online_toc_374"><span class="yinwen">疏</span>○注釋曰︰引《書》者，《舜典》文也。彼謂教學之刑，此為教射法，教雖不同，用扑是一，故引為証也。</p>
<p class="strong" id="online_toc_375">司馬命獲者執旌以負矦。</p>
<p class="zhushi" id="online_toc_376">欲令射者見矦與旌，深有志於中。</p>
<p class="jianshu" id="online_toc_377"><span class="yinwen">疏</span>「司馬」至「負矦」。○注「欲令」至「於中」。○釋曰︰自此盡「搢扑」，論三耦為第一番射法。云「欲令射者見矦與旌，深有志於中」者，凡射主欲中矦，使獲者舉旌唱獲，以是豫使見之，望深有志於中也。</p>
<p class="strong" id="online_toc_378">獲者適矦，執旌負矦而俟。</p>
<p class="zhushi" id="online_toc_379">俟，待也。今文俟為立。</p>
<p class="jianshu" id="online_toc_380"><span class="yinwen">疏</span>「獲者」至「而俟」。○釋曰︰俟，待也，而待者謂待司馬命去矦。</p>
<p class="strong" id="online_toc_381">司射還，當上耦，西面作上耦射。</p>
<p class="zhushi" id="online_toc_382">還，左還也。作，使也。</p>
<p class="jianshu" id="online_toc_383"><span class="yinwen">疏</span>「司射」至「耦射」。○注「還左還也」。○釋曰︰知「左還」者，經云「還當上耦」，上耦位在司射之西南，東面。司射還欲西面與上耦相當，故知左還回身當之取便可知也。</p>
<p class="strong" id="online_toc_384">司射反位，上耦揖進，上射在左，並行。當階，北面揖，及階揖。上射先升三等，下射從之，中等。</p>
<p class="zhushi" id="online_toc_385">中猶間也。</p>
<p class="jianshu" id="online_toc_386"><span class="yinwen">疏</span>「司射」至「中等」。○釋曰︰云「司射反位」者，反中西南，東面位也。</p>
<p class="strong" id="online_toc_387">上射升堂，少左。下射升，上射揖，竝行。</p>
<p class="zhushi" id="online_toc_388">竝，併也，併東行。</p>
<p class="jianshu" id="online_toc_389"><span class="yinwen">疏</span>「上射」至「並行」。○注「併東行」。○釋曰︰知並行並東行者，以其既言升，乃言並行，故知並東行向物也。云「少左」者，言上射先升，少左，避下射升階也。</p>
<p class="strong" id="online_toc_390">皆當其物，北面揖，及物揖。皆左足履物，還，視矦中，合足而俟。</p>
<p class="jianshu" id="online_toc_391"><span class="yinwen">疏</span>「皆當」至「執弓」。○注「不決」至「不備」。○釋曰︰「皆左足履物」者，謂先以左足履物，東頭合足而俟，司馬命去矦。</p>
<p class="strong" id="online_toc_392">司馬適堂西，不決、遂、袒，執弓。</p>
<p class="zhushi" id="online_toc_393">不決遂，因不射，不備。</p>
<div><span style="background-color: #888888; color: #ffffff;">疏　○注釋曰：云「因不射，不備」，此決司射誘射行事，袒即決、遂，執弓挾矢，今司馬不射，故不備，直袒而已也。若然，《大射》司馬正不射而袒，又復決、遂者，彼《大射》志於射，故司馬正雖不射，袒復決、遂，以其不為射，仍不挾矢也。</span></div><div><span style="font-size: medium;"><span style="font-size: 14px; line-height: 14px;"><br/></span></span></div><p class="strong" id="online_toc_394">出于司射之南，升自西階，鉤楹，由上射之後，西南面立于物間。右執簫，南揚弓，命去矦。</p>
<p class="zhushi" id="online_toc_395">鉤楹，以當由上射者之後也。簫，弓末也。《大射》曰︰「左執弣。」揚猶舉也。</p>
<p class="jianshu" id="online_toc_396"><span class="yinwen">疏</span>「出于」至「去矦」。○注「鉤楹」至「舉也」。○釋曰︰「鉤楹」者，於西楹西而北，東行過。由上射之后，乃西南面立于物間者，欲取南揚弓，向矦便故也。右執簫者，不可一手揚弓，故引《大射》曰左手執弣，左當卻手，則右執簫者，右當覆手也。</p>
<p class="strong" id="online_toc_397">獲者執旌許諾，聲不絕，以至於乏，坐，東面偃旌，興而俟。</p>
<p class="zhushi" id="online_toc_398">聲不絕，不以宮商，不絕而已。鄉射威儀省。偃猶仆也。</p>
<p class="jianshu" id="online_toc_399"><span class="yinwen">疏</span>「獲者」至「而俟」。○注「聲不」至「仆也」。○釋曰︰云「而俟」者，待射者發矢當坐，故下云「獲者坐而獲也」。云「鄉射威儀省」者，決《大射》云︰「負矦皆許諾，以宮趨，直西及乏南，又諾以商，至乏，聲止。」是其唱諾為宮商，是其威儀多，此至者，威儀省故也。</p>
<p class="strong" id="online_toc_400">司馬出于下射之南，還其後，降自西階，反由司射之南，適堂西，釋弓，襲，反位，立于司射之南。</p>
<p class="zhushi" id="online_toc_401">圍下射者，明為二人命去矦。</p>
<p class="jianshu" id="online_toc_402"><span class="yinwen">疏</span>「司馬」至「之南」。○注「圍下」至「去矦」。○釋曰︰司馬由上射之後立於物間，命去矦訖，物間南行，西向，適階降，是其順矣。今命去矦訖，乃圍下射之後，繞下射之東南行，而適西階去。若出物適西行，則似直為上射命去矦，是以並下射圍繞之，明為二人命去矦也。</p>
<p class="strong" id="online_toc_403">司射進，與司馬交于階前，相左，由堂下西階之東，北面視上射。命曰︰「無射獲，無獵獲。」上射揖，司射退，反位。</p>
<p class="zhushi" id="online_toc_404">射獲，謂矢中人也。獵，矢從傍。</p>
<p class="jianshu" id="online_toc_405"><span class="yinwen">疏</span>「司射」至「反位」。○注「射獲」至「從傍」。○釋曰︰云「交于階前，相左」者，既云司射與司馬交于階前相左，乃云由堂下西階繞東北面，則相左之時在西階之西。司馬由北而西行，司射由南而東行，各以左相迎，故云相左也。司射既不升堂，不得云司射向北，司馬向南，而相左也。云「射獲，謂矢中人也」者，人謂獲者，亦以事名。云「獵，矢從傍」者，謂從乏傍也。</p>
<p class="strong" id="online_toc_406">乃射。上射既發，挾弓矢，而后下射射，拾發，以將乘矢。</p>
<p class="zhushi" id="online_toc_407">后後也，當從后。</p>
<p class="jianshu" id="online_toc_408"><span class="yinwen">疏</span>「乃射」至「乘矢」。○注「古文」至「從后」。○釋曰︰引《孝經說》，取《孝經緯‧援神契》文。彼說《孝經》云「然後能保其社稷」之等，皆作后，后者，後也，故不從古文後，是以云「當從后」。</p>
<p class="strong" id="online_toc_409">獲者坐而獲。</p>
<p class="zhushi" id="online_toc_410">射者中，則大言獲。獲，得也。射，講武田之類，是以中為獲也。</p>
<p class="jianshu" id="online_toc_411"><span class="yinwen">疏</span>「獲者坐而獲」。○注「射者」至「獲也」。○釋曰︰此未釋算，故下經云「獲而未釋獲」，鄭云「但大言獲，未釋其算」是也。云「獲，得也。射，講武田之類，是以中為獲也」者，《詩》云「舍拔則獲」，謂射著禽獸為獲，獲則得也。戰伐得囚俘亦曰獲，射著正鵠亦曰獲，但「舉旌以宮」大言獲也，「偃旌以商」小言獲也。</p>
<p class="strong" id="online_toc_412">舉旌以宮，偃旌以商。</p>
<p class="zhushi" id="online_toc_413">宮為君，商為臣，聲和律呂相生。</p>
<p class="jianshu" id="online_toc_414"><span class="yinwen">疏</span>注「宮為」至「相生」。○釋曰︰宮為君，商為臣，《禮記‧樂記》文。宮數八十一，數最濁，故為君，配中央土。商數七十二，次君，故為臣，配西方金。云「聲和律呂相生」者，以其以黃鍾之初九，下生林鍾之初六，林鍾又上生大蔟之九二。初九與九二雖非以次相生，大蔟亦由黃鍾所生，故云聲和由律呂相生。故舉旌以宮，偃旌以商，不取其餘律呂也。</p>
<p class="strong" id="online_toc_415">獲而未釋獲。</p>
<p class="zhushi" id="online_toc_416">但大言獲，未釋其算。</p>
<p class="strong" id="online_toc_417">卒射，皆執弓，不挾，南面揖，揖如升射。</p>
<p class="zhushi" id="online_toc_418">不挾，亦右執弦，如司射。</p>
<p class="strong" id="online_toc_419">上射降三等，下射少右，從之，中等，竝行，上射於左。</p>
<p class="zhushi" id="online_toc_420">降，下。</p>
<p class="jianshu" id="online_toc_421"><span class="yinwen">疏</span>「上射」至「於左」。○釋曰︰此上射、下射升與降，皆上射為先。又上射升降皆在左。</p>
<p class="strong" id="online_toc_422">與升射者相左，交于階前，相揖。由司馬之南適堂西，釋弓，說決拾，襲而俟于堂西，南面，東上。三耦卒射，亦如之。</p>
<p class="strong" id="online_toc_423">司射去扑，倚于西階之西，升堂，北面告于賓，曰︰「三耦卒射。」</p>
<p class="zhushi" id="online_toc_424">去扑乃升，不敢佩刑器即尊者之側。</p>
<p class="jianshu" id="online_toc_425"><span class="yinwen">疏</span>「與升」至「卒射」。○注「去扑」至「之側」。○釋曰︰云「不敢佩刑器即尊者之側」者，此司射將升堂即賓前，故去扑於階西，乃升，是不敢佩刑器即於尊者之側也。《大射》︰「司射去扑，倚于階西，適阼階下，北面告于公曰︰三耦卒射。」不升堂亦去扑者，國君尊，雖堂下亦去扑也。</p>
<p class="strong" id="online_toc_426">賓揖。</p>
<p class="zhushi" id="online_toc_427">以揖然之。</p>
<p class="jianshu" id="online_toc_428"><span class="yinwen">疏</span>「賓揖」。○注「以揖然之」。○釋曰︰《大射》司射告公三耦卒射，不見公揖，然之者，公尊故也。</p>
<p class="strong" id="online_toc_429">司射降，搢扑，反位。司馬適堂西。袒，執弓，由其位南進，與司射交于階前，相左，升自西階，鉤楹，自右物之後，立于物間，西南面，揖弓，命取矢。</p>
<p class="zhushi" id="online_toc_430">揖，推之也。</p>
<p class="jianshu" id="online_toc_431"><span class="yinwen">疏</span>○釋曰︰自此盡「加於楅」，論三耦射訖取矢之事。注釋曰︰推手曰揖，引手曰厭，故《周禮‧司儀》天揖、時揖、土揖，鄭注皆以「推手」解之，是以推手為揖。但揖弓者向矦而揖之，以其命取矢故也。揚弓者，向乏而揚之，以其命去矦故也。</p>
<p class="strong" id="online_toc_432">獲者執旌許諾，聲不絕，以旌負矦而俟。</p>
<p class="zhushi" id="online_toc_433">俟弟子取矢，以旌指教之。</p>
<p class="jianshu" id="online_toc_434"><span class="yinwen">疏</span>注「俟弟」至「教之」。○釋曰︰此即下文弟子取矢，委于楅是也。</p>
<p class="strong" id="online_toc_435">司馬出于左物之南，還其後，降自西階，遂適堂前，北面立于所設楅之南，命弟子設楅。</p>
<p class="zhushi" id="online_toc_436">楅猶幅也，所以承笴矢者。</p>
<p class="jianshu" id="online_toc_437"><span class="yinwen">疏</span>○注釋曰︰云「楅猶幅也」訓楅為幅者，義取若布帛有邊幅，整齊之意，故云「所以承笴齊矢」，即下云「委于楅北括」。又《大射》云︰「既拾取矢，梱之。」注云︰「梱，齊等之。」是其承笴也。</p>
<p class="strong" id="online_toc_438">乃設楅于中庭，南當洗，東肆。</p>
<p class="zhushi" id="online_toc_439">東肆，統於賓。</p>
<p class="jianshu" id="online_toc_440"><span class="yinwen">疏</span>「乃設」至「東肆」。○注「東肆統於賓」。○釋曰︰此弟子設楅之時，司馬教之，故《大射》云︰「小臣師設楅。司馬正東面以弓為畢。」鄭注云︰「畢，所以教助執事者。」明此亦然。云「東肆，統於賓」者，然則楅有首尾，故下記云︰「楅長如笴，博三寸，濃寸有半，龍首。」鄭注云︰「兩端為龍首。」若然，則有首無尾。而言西上者，應有刻飾，記之為首尾也。</p>
<p class="strong" id="online_toc_441">司馬由司射之南退，釋弓于堂西，襲，反位。弟子取矢，北面坐委于楅，北括，乃退。司馬襲進，當楅南，北面坐，左右撫矢而乘之。</p>
<p class="zhushi" id="online_toc_442">撫，拊之也。就委矢，左右手撫而四四數分之也。上既言襲矣，復言之者，嫌有事即袒也。凡事升堂乃袒。</p>
<p class="jianshu" id="online_toc_443"><span class="yinwen">疏</span>「司馬」至「乘之」。○注「撫拊」至「乃袒」。○釋曰︰云「司射之南退，釋弓」者，司馬往堂西釋弓，還依三耦所行之處，亦取威儀進止之事，故曰司射之南也。云「委矢于楅，北括」者，順射時矢南行故也。云「撫，拊之也」者，言撫者，撫拍之義，言拊者，取拊近之理，故轉從拊也。云「就委矢，左右手撫而四四數分之也」者，謂司馬北面就所委矢之南，北面以右手撫四矢，於東以之手撫四矢，於西是四四數而分之也。云「上既言襲矣，復言之者，嫌有事即袒也」者，案上文命弟子設楅，退時已襲，今復言襲進者，嫌有事則袒，故重言之也。云「凡事升堂乃袒」者，堂下雖有事亦不袒，若司射不問堂上、堂下，有事即袒。司馬與司射遞行事，恐同，故明之也。</p>
<p class="strong" id="online_toc_444">若矢不備，則司馬又袒執弓如初，升，命曰︰「取矢不索。」</p>
<p class="zhushi" id="online_toc_445">索猶盡也。</p>
<p class="strong" id="online_toc_446">弟子自西方應曰︰「諾。」乃復求矢，加于楅。</p>
<p class="zhushi" id="online_toc_447">增故曰加。曏獲者許諾，至此弟子曰諾，事同，互相明。</p>
<p class="jianshu" id="online_toc_448"><span class="yinwen">疏</span>注「增故」至「相明」。○釋曰︰上言獲者執旌許諾，故曰「曏獲者許諾」，至此弟子曰諾，以其事同，互相明也。言「互」者，獲者執旌許諾，不言弟子許諾，則弟子亦許諾。此直言弟子自西方應曰諾，不言獲者應諾，則獲者亦應諾可知，以其事同，省文，故互相明之。</p>
<p class="strong" id="online_toc_449">司射倚扑于階西，升，請射于賓，如初。賓許諾。</p>
<p class="strong" id="online_toc_450">賓、主人、大夫若皆與射，則遂告于賓，適阼階上告于主人，主人與賓為耦。</p>
<p class="zhushi" id="online_toc_451">言若者，或射或否，在時欲耳。射者繹己之志，君子務焉。大夫，遵者也。告賓曰︰「主人御于子。」告主人曰︰「子與賓射。」</p>
<p class="jianshu" id="online_toc_452"><span class="yinwen">疏</span>「司射」至「為耦」。○注「言若」至「賓射」。○釋曰︰自此盡「比眾耦辯」，論次番將射比眾耦之事。但射禮三而止，第一番直司射與三耦誘射，不釋算；第二番三耦與眾耦俱射，釋算；第三番兼有作樂為射節。云「言若者，或射或否」者，以「若」是不定之辭，故知或射或否。射者繹己之志者，《禮記‧射義》文，繹謂陳己之志意也。云「大夫，遵者也」者，上云大夫有遵者是也，故與賓主同在任情之限。云「告賓曰︰‘主人御于子。’告主人曰︰‘子與賓射’」，此約下大夫與士射之辭，以賓比大夫，以主人比士，尊賓之義也。</p>
<p class="strong" id="online_toc_453">遂告于大夫，大夫雖眾，皆與士為耦。以耦告于大夫，曰︰「某御於子。」</p>
<p class="zhushi" id="online_toc_454">大夫皆與士為耦，謙也。來觀禮，同爵自相與耦，則嫌自尊別也。大夫為下射而云御於子，尊大夫也。士謂眾賓之在下者，及群士來觀禮者也。禮，一命已下，齒於鄉里。</p>
<p class="jianshu" id="online_toc_455"><span class="yinwen">疏</span>「遂告」至「於子」。○注「大夫」至「鄉里」。○釋曰︰云「大夫為下射，而云御於子，尊大夫也」者，上命三耦云︰命上射曰某御於子，命下射曰子與某子射。今命大夫云某御于子，與上射同者，尊大夫也。大夫雖為下射，其辭不與下射同也。云「士謂眾賓之在下者」，言眾賓則與賓俱來者也。下記云︰「大夫與，則公士為賓。」鄭注云︰「公士，在官之士。」則眾賓之內亦有士矣，與賓俱至，則得主人之所命者也。其將射而至者，非主人之所命，直來觀禮者也。但是一命已下，莫問先后而至，皆齒于堂下，故鄭總云︰「士謂眾賓之在下者及群士來觀禮者也。」云「《禮》一命以下，齒于鄉里」者，《周禮》黨正禮十月行正齒位之禮云︰「一命齒于鄉里，再命齒于父族，三命不齒。」案《鄉飲酒》注云「此篇無正齒位之禮」，則鄉射先行鄉飲酒之禮，亦無正齒位之法。而云一命以下齒于鄉里者，《鄉飲酒》、《鄉射》雖無正齒位之禮，士立于下，是以一命者在下，與鄉里齒，是其常法。諸矦之士無再命以上，若為公卿大夫，自在尊東，為遵也。言士與眾賓之在下者，則堂上三賓不與大夫為耦矣，亦皆射，故下文云「眾賓與射者皆降」是也。</p>
<p class="strong" id="online_toc_456">西階上北面作眾賓射。</p>
<p class="zhushi" id="online_toc_457">作，使。</p>
<p class="strong" id="online_toc_458">司射降，搢扑，由司馬之南適堂西，立，比眾耦。</p>
<p class="zhushi" id="online_toc_459">眾耦，大夫耦及眾賓也。命大夫之耦曰︰「子與某子射。」其命眾耦如三耦。</p>
<p class="jianshu" id="online_toc_460"><span class="yinwen">疏</span>「司射」至「眾耦」。○注「眾耦」至「三耦」。○釋曰︰云「眾耦，大夫耦及眾賓也」者，言大夫之耦，唯謂堂下之士，言眾賓，則兼堂上三賓，故下云眾賓皆降。云「命大夫之耦曰︰子與某總射」，此即上文命下射之辭也。云「其命眾耦如三耦」者，上命三耦云「命上射曰某御於子，命下射曰子與某子射」是也。以其俱是士，故命辭同。</p>
<p class="strong" id="online_toc_461">眾賓將與射者皆降，由司馬之南適堂西，繼三耦而立，東上。大夫之耦為上，若有東面者，則北上。</p>
<p class="zhushi" id="online_toc_462">言若有者，大夫士來觀禮及眾賓多，無數也。</p>
<p class="jianshu" id="online_toc_463"><span class="yinwen">疏</span>「眾賓」至「北上」。○注「言若」至「數也」。○釋曰︰言由司馬之南適堂西者，上文司馬位在司射之南、東面是也。云「多，無數也」者，以其言「若」，亦是不定之辭，故無常數也。眾賓若少，以南面為正，若多不受，則西邊東面，北上。若然，大夫來在尊東為遵，而此言之者，鄭總解來觀禮之意，不謂大夫輒在此位也。</p>
<p class="strong" id="online_toc_464">賓、主人與大夫皆未降。</p>
<p class="zhushi" id="online_toc_465">言未降者，見其志在射。</p>
<p class="jianshu" id="online_toc_466"><span class="yinwen">疏</span>「賓主」至「未降」。○注「言未」至「在射」。○釋曰︰言「未降」，后有降階之理，故下云「三耦卒射。賓、主人、大夫揖，皆由其階降」。與耦俱升射也。言「志在射」者，以其射在於堂上故也。</p>
<p class="strong" id="online_toc_467">司射乃比眾耦，辯。</p>
<p class="zhushi" id="online_toc_468">眾賓射者降，比之，耦乃徧。</p>
<p class="jianshu" id="online_toc_469"><span class="yinwen">疏</span>「司射」至「耦辯」。○注「眾賓」至「乃遍」。○釋曰︰云「眾賓射者降，比之，耦乃遍」者，以上文司射降比眾耦，下文乃云眾賓將與射者皆降，鄭恐眾賓堂上后降者不比，故兼堂上后降亦比，乃遍也。</p>
<p class="strong" id="online_toc_470">遂命三耦拾取矢，司射反位。</p>
<p class="zhushi" id="online_toc_471">反位者，俟其袒、決、遂來。</p>
<p class="jianshu" id="online_toc_472"><span class="yinwen">疏</span>「遂命」至「反位」。○注「反位」至「遂來」。○釋曰︰自此盡「為上」，論拾取矢並眾耦皆就射位之事。云「反位者，俟其袒、決、遂來」者，下文云「三耦拾取矢，進立于司馬之西南」是也。此司射反位，不言先下，將欲為下番射。司射堂西命三耦及眾賓，皆袒、決、遂，執弓就位，司射先反位。鄭注云︰言先三耦及眾賓，曏不言先三耦，未有拾取矢位，無所先。以此言之，明言先反者，對未反位之辭俱有位。得言先，若一有一無，不得言先，即此文。是以下文注決此也。若俱無，亦得言先，故上云司射比三耦於堂西。云「司射先立於所設中之西南，東面。三耦皆進，由司射之西，立于其西南，東面北上而俟」，是其皆未有位，亦得言先。</p>
<p class="strong" id="online_toc_473">三耦拾取矢，皆袒、決、遂，執弓，進立于司馬之西南。</p>
<p class="zhushi" id="online_toc_474">必袒、決、遂者，明將有射事。</p>
<p class="jianshu" id="online_toc_475"><span class="yinwen">疏</span>「三耦」至「西南」。○注「必袒」至「射事」。○釋曰︰「立于司馬之西南」者，案上司射位在中西南，司馬位在司射南，今立于司馬之西南，亦東面北上也。云「必袒、決、遂者，明將有射事」者，始取未有射事而袒、決、遂者，以其取矢即訖有射，故豫著之，故云將有射事也。</p>
<p class="strong" id="online_toc_476">司射作上耦取矢。</p>
<p class="zhushi" id="online_toc_477">作之者，還當上耦，如作射。</p>
<p class="jianshu" id="online_toc_478"><span class="yinwen">疏</span>「司射」至「取矢」。○注「作之」至「作射」。○釋曰︰案上文司射作射之時左還，當上耦西面作上耦射。今作取矢亦如之，故云「還當上耦如作射」。</p>
<p class="strong" id="online_toc_479">司射反位，上耦揖進，當楅北面揖，及楅揖。</p>
<p class="zhushi" id="online_toc_480">當楅，楅正南之東西。</p>
<p class="jianshu" id="online_toc_481"><span class="yinwen">疏</span>○注釋曰︰此上耦發位東行時，一南一北並行。及將至楅南，下耦在南，稍進，當前楅南，俱北面揖，其時上射稍西，下射稍東，東西相當，故云「當楅正南之東西」也。</p>
<p class="strong" id="online_toc_482">上射東面，下射西面。上射揖進，坐，橫弓，卻手自弓下取一个，兼諸弣，順羽，且興，執弦而左還，退反位，東面揖。</p>
<p class="zhushi" id="online_toc_483">橫弓者，南踣弓也。卻手由弓下取矢者，以左手在弓表，右手從裏取之，便也。兼并矢於弣，當順羽，既又當執弦也。順羽者，手放而下，備不整理也。不言毋周，在阼非君，周可也。</p>
<p class="jianshu" id="online_toc_484"><span class="yinwen">疏</span>「上射」至「面揖」。○注「橫弓」至「可也」。○釋曰︰言「順羽且興」者，謂以右手順羽之時則興，故云且興也。言「左還」者，以左手向外而西回。「東面揖」者，揖下射，使取矢也。云「橫弓者，南踣弓也」者，覆左手以執弓，卻右手以取矢便，故知不北踣弓也。云「以左手在弓表」者，表，弓背也，覆手以執背，故云左手在弓表。云「右手從裡取之，便也」者，覆手在表執弓，右手郤在裡取矢，故云便也。云「不言毋周，在阼非君，周可也」者，案《大射》云︰「左旋，毋周，反面揖。」鄭注云︰「左還，反其位。毋周，右還而反東面也。君在阼，還周則下射將背之。」此直云左還反位，不言毋周，明還周可也。鄭云下射將背之，則上射背左還，毋周也。</p>
<p class="strong" id="online_toc_485">下射進，坐，橫弓，覆手自弓上取一个，興，其他如上射。</p>
<p class="zhushi" id="online_toc_486">覆手由弓上取矢者，以左手在弓裡，右手從表取之，亦便。</p>
<p class="jianshu" id="online_toc_487"><span class="yinwen">疏</span>「下射」至「上射」。○注「覆手」至「亦便」。○釋曰︰云「以左手在弓裡，右手從表取之，亦便」者，上射在西云南踣弓，此不云踣弓，則亦南踣弓。知者，以其亦用左手執弓，覆右手取矢，則執弓卻左手可知。既仰左手向上執弓而南踣，故用右手弓上向下取矢，亦便也。</p>
<p class="strong" id="online_toc_488">既拾取乘矢，揖，皆左還，南面揖，皆少進，當楅南，皆左還，北面，搢三挾一个。</p>
<p class="zhushi" id="online_toc_489">楅南，鄉當楅之位。</p>
<p class="jianshu" id="online_toc_490"><span class="yinwen">疏</span>「既拾」至「一個」。○注「楅南」至「之位」。○釋曰︰云「楅南，鄉當楅之位」者，上云進當楅北面揖，今至此位，皆還北面也。</p>
<p class="strong" id="online_toc_491">揖，皆左還，上射於右。</p>
<p class="zhushi" id="online_toc_492">上射轉居右，便其反位也。下射左還，少南行，乃西面。</p>
<p class="jianshu" id="online_toc_493"><span class="yinwen">疏</span>「揖皆」至「於右」。○注「上射」至「西面」。○釋曰︰云「上射轉居右，便其反位也」者，此決射時升降，上射皆居左。彼自堂西，不復庭位故也。此復庭位，故上射轉在右，是以鄭云便其反位也。云「下射左還，少南行，乃西面」者，以其初北面時，東西相當，今西行，宜並，故下射少南行，乃西面取並行故也。</p>
<p class="strong" id="online_toc_494">與進者相左，相揖，反位。</p>
<p class="zhushi" id="online_toc_495">相左皆由進者之北。</p>
<p class="jianshu" id="online_toc_496"><span class="yinwen">疏</span>「與進」至「反位」。○注「相左」至「之北」。○釋曰︰云「由進者之北」者，以其進取矢者東行，此則西行，由進者之北則得相左也。</p>
<p class="strong" id="online_toc_497">三耦拾取矢，亦如之。後者遂取誘射之矢，兼乘矢而取之，以授有司于西方，而后反位。</p>
<p class="zhushi" id="online_toc_498">取誘射之矢，挾五个，弟子逆受於東面位之後。</p>
<p class="jianshu" id="online_toc_499"><span class="yinwen">疏</span>「三耦」至「反位」。○注「取誘」至「之后」。○釋曰︰云「三耦拾取矢亦如之」者，上云三耦之中，上耦外而言之。云「取誘射之矢，挾五個」者，以其前拾取矢皆進三挾一個，乃反位。此則先取四矢，亦搢三挾一个，乃並取誘射四矢，兼挾之，故五個也。云「弟子逆受於東面位之后」者，弟子即納射器者，因留主授受於堂西西方，今見下耦將司射矢來向位，仍西面，弟子即往逆受之訖，下射乃反東面，故云「授有司于西方而后反位」，謂反向東面位，是以鄭亦云「弟子逆受於東面位之后」也。</p>
<p class="strong" id="online_toc_500">眾賓未拾取矢，皆袒、決、遂，執弓，搢三挾一个，由堂西進，繼三耦之南而立，東面，北上，大夫之耦為上。</p>
<p class="zhushi" id="online_toc_501">未猶不也。眾賓不拾者，未射，無楅上矢也。言此者，嫌眾賓三耦同倫，初時有射者，後乃射有拾取矢，禮也。</p>
<p class="jianshu" id="online_toc_502"><span class="yinwen">疏</span>「眾賓」至「為上」。○注「未猶」至「禮也」。○釋曰︰云「未猶不也」者，若言未，謂此第一番初時，未有拾取矢，禮以其第一番唯有三耦射，無賓射法，不得云未。是以轉為不以其全，不拾取矢也。云「言此者，嫌眾賓三耦同倫，初時有射」者，此解經云眾賓不拾之意有此嫌，故明之。云「后乃射有拾取矢，禮也」者，據第三番眾賓乃射，自然有楅上拾取矢禮，後文見之也。</p>
<p class="strong" id="online_toc_503">司射作射如初，一耦揖升如初。司馬命去矦，獲者許諾。司馬降，釋弓反位。司射猶挾一个，去扑，與司馬交于階前，升，請釋獲于賓。</p>
<p class="zhushi" id="online_toc_504">猶，有故之辭。司射既誘射，恆執弓挾矢以掌射事，備尚未知，當教之也。今三耦卒射，眾足以知之矣。猶挾之者，君子不必也。</p>
<p class="jianshu" id="online_toc_505"><span class="yinwen">疏</span>「司射」至「于賓」。○注「猶有」至「必也」。○釋曰︰自此盡「共而俟」，論第二番射之事。案《大射》第二番射，司馬命去矦云如初。此司馬命去矦，不言如初者，此臣禮，威儀省。司馬初命去矦時，獲者許諾，聲不絕，以至於乏。再番、三番命去矦，獲者直許諾，無不絕聲，故不言如初。《大射》君禮，威儀多，故第二番與前同，獲者以宮商趨之，故言如初。於第三番禮殺，復不以宮商，直許諾，又不得言如初。云「今三耦卒射，眾足以知之矣。猶挾矢者，君子不必也」者，三耦教射者，三耦卒射，眾賓足知射禮，猶挾矢教之者，君子不必也者。案《論語》孔子云君子「無必、無固、無我」，以不必即知，故仍教之。</p>
<p class="strong" id="online_toc_506">賓許，降，搢扑，西面立于所設中之東，北面命釋獲者設中，遂視之。</p>
<p class="zhushi" id="online_toc_507">視之，當教之。</p>
<p class="jianshu" id="online_toc_508"><span class="yinwen">疏</span>「賓許」至「視之」。○注「視之當教之」。○釋曰︰云「當教之」者，謂教其釋算，安置左右，及數算告勝負之事，亦教之也。</p>
<p class="strong" id="online_toc_509">釋獲者執鹿中，一人執算以從之。</p>
<p class="zhushi" id="online_toc_510">鹿中，謂射於榭也，於庠當兕中。</p>
<p class="jianshu" id="online_toc_511"><span class="yinwen">疏</span>「釋獲」至「從之」。○注「鹿中」至「兕中」。○釋曰︰以州長是士，射于榭；鄉大夫是大夫，為之射于庠。下記云「士則鹿中，大夫兕中」，故云「鹿中謂射於榭也，於庠當兕中也」。</p>
<p class="strong" id="online_toc_512">釋獲者坐設中，南當楅，西當西序，東面，興受算，坐實八算于中，橫委其餘于中西，南末。興，共而俟。</p>
<p class="zhushi" id="online_toc_513">興還北面受算，反東面實之。</p>
<p class="jianshu" id="online_toc_514"><span class="yinwen">疏</span>「釋獲」至「而俟」。○注「興還」至「實之」。○釋曰︰云「設中，南當楅」，南北節，西當西序，東西節。云「興還北面受算，反東面實之」者，以其所納射器皆在堂西，執中與算，皆從堂西來，向西序之南，南面，執中者既東面坐，設訖，興，還向北面受算，回向東面實之也。</p>
<p class="strong" id="online_toc_515">司射遂進，由堂下，北面命曰︰「不貫不釋。」</p>
<p class="zhushi" id="online_toc_516">貫猶中也。不中正不釋算也。古文貫作關。</p>
<p class="jianshu" id="online_toc_517"><span class="yinwen">疏</span>「司射」至「不釋」。○注「貫猶」至「作關」。○釋曰︰言「不貫」者，以其以布為矦，故中者貫穿布矦，故以中為貫也。是以鄭云貫猶中也。中則貫也。</p>
<p class="strong" id="online_toc_518">上射揖。司射退反位。釋獲者坐取中之八算，改實八算于中，興，執而俟。</p>
<p class="zhushi" id="online_toc_519">執所取算。</p>
<p class="jianshu" id="online_toc_520"><span class="yinwen">疏</span>○釋曰︰八算者，人四矢，一耦八矢。雖不知中否，要須一矢則一算，改實八算，擬hy41來者用之。</p>
<p class="strong" id="online_toc_521">乃射。若中，則釋獲者坐而釋獲，每一个釋一算。上射於右，下射於左，若有餘算，則反委之。</p>
<p class="zhushi" id="online_toc_522">委餘算，禮尚異也。委之，合於中西。</p>
<p class="jianshu" id="online_toc_523"><span class="yinwen">疏</span>「乃射」至「委之」。○注「委餘」至「中西」。○釋曰︰云「上射於右，下射於左」者，以釋算者東面為正，依投壺禮，賓黨於右，主黨於左，是以上射於右，賓黨也；下射於左，主黨也。云「委餘算，禮尚異也」者，手中餘算未知有幾，不可盡中所有，餘亦得於后釋，要委餘於地，別取中內八算者，禮尚異，故不用餘者。云「委之，合於中西」者，算法多少視射人多少不定，要橫委其餘於中西，手中餘者與之合也。</p>
<p class="strong" id="online_toc_524">又取中之八算，改實八算于中，興，執而俟。三耦卒射。</p>
<p class="strong" id="online_toc_525">賓、主人、大夫揖，皆由其階降，揖。主人堂東袒、決、遂，執弓，搢三挾一个。賓於堂西亦如之。皆由其階，階下揖，升堂揖。主人為下射，皆當其物，北面揖，及物揖，乃射。卒，南面揖，皆由其階，階上揖，降階揖。賓序西，主人序東，皆釋弓，說決、拾，襲，反位，升，及階揖，升堂揖，皆就席。</p>
<p class="zhushi" id="online_toc_526">或言堂，或言序，亦為庠榭互言也。賓主人射，大夫止於堂西。</p>
<p class="jianshu" id="online_toc_527"><span class="yinwen">疏</span>「又取」至「就席」。○注「或言」至「堂西」。○釋曰︰上云「榭則鉤楹內」，謂射於榭者也；「堂則由楹外」，謂射於庠者也。此當有鄉大夫射於庠，亦有州長射於序，故互見其義。互言者，今袒、決、遂，則言堂東西，見在庠，在榭亦然。釋弓說決、拾，則言序東、序西，序則榭也，在庠亦然。故言互言之，周公省文，欲兩見之也。云「大夫止於堂西」者，上賓、主人、大夫俱降，無堂西之文，下云大夫袒、決、遂，就其耦，故知此時止於堂西，故記云「大夫降，立于堂西以俟射」也。</p>
<p class="strong" id="online_toc_528">大夫袒、決、遂，執弓，搢三挾一个，由堂西出于司射之西，就其耦。大夫為下射，揖進，耦少退。揖如三耦。及階，耦先升。卒射，揖如升射，耦先降。降階，耦少退。皆釋弓于堂西，襲。耦遂止于堂西，大夫升就席。</p>
<p class="zhushi" id="online_toc_529">耦於庭，不並行，尊大夫也。在堂如上射之儀，近其事，得申。</p>
<p class="jianshu" id="online_toc_530"><span class="yinwen">疏</span>「大夫」至「就席」。○注「耦於」至「得申」。○釋曰︰言「在堂如上射之儀」者，謂耦先升，是如上射身先升法，以其近射事，故得申也。</p>
<p class="strong" id="online_toc_531">眾賓繼射，釋獲皆如初。司射所作，唯上耦。</p>
<p class="zhushi" id="online_toc_532">於是言唯上耦者，嫌賓、主人射亦作之。《大射》三耦卒射，司射請于公及賓。</p>
<p class="jianshu" id="online_toc_533"><span class="yinwen">疏</span>「眾賓」至「上耦」。○注「於是」至「及賓」。○釋曰︰云「於是言唯上耦者，嫌賓、主人射亦作之」，鄭言此者，若二耦射，下即言所作唯上耦，則賓、主人射作之未可知，故於眾賓射訖乃言此，明賓、主射不作可知，故於此乃言「所作唯上耦」，明除賓、主矣。故鄭云︰「於是言唯上耦，嫌賓主射亦作之。」引《大射》者，公尊，公與賓射，不作直請，記云︰「賓、主人射，則司射擯升降。」是雖不作，猶為擯相之，但不請也。</p>
<p class="strong" id="online_toc_534">卒射，釋獲者遂以所執餘獲，升自西階，盡階，不升堂，告于賓曰︰「左右卒射。」降，反位，坐委餘獲于中西，興，共而俟。</p>
<p class="zhushi" id="online_toc_535">司射不告卒射者，釋獲者於是有事，宜終之也。餘獲，餘算也，無餘算則空手耳。俟，俟數也。</p>
<p class="jianshu" id="online_toc_536"><span class="yinwen">疏</span>「卒射」至「而俟」。○注「司射」至「數也」。○釋曰︰云︰「宜終之也」者，決前番射，司射告卒射，此二番射不告卒，使獲者告，是宜終之也。云「餘獲，餘算」者，一耦不必盡中，故有餘算也。云「無餘算則空手耳」者，或賓、主八矢盡中，釋八算，故空手告也。</p>
<p class="strong" id="online_toc_537">司馬袒、決，執弓升，命取矢，如初。獲者許諾，以旌負矦，如初。司馬降，釋弓，反位。弟子委矢，如初。大夫之矢，則兼束之以茅，上握焉。</p>
<p class="zhushi" id="online_toc_538">兼束大夫矢，優之，是以不拾也。束於握上，則兼取之，順羽便也。握，謂中央也。不束主人矢，不可以殊於賓也。言大夫之矢，則矢有題識也。肅慎氏貢枯矢，銘其括。今文上作尚。</p>
<p class="jianshu" id="online_toc_539"><span class="yinwen">疏</span>「司馬」至「握馬」。○注「兼束」至「作尚」。○釋曰︰自此盡「司馬乘矢」，論取矢之事。云「束于握上，則兼取之，順羽便也」者，握上則兼取之順持之處，全束於握之上，取持於中央，握之向下順羽便，故乘矢總束之也。云「不束主人矢，不可以殊於賓也」者，主人鄉大夫，則是大夫官當束之，不敢殊別於賓，若主人是州長，則士自然不束也。肅慎氏者，《國語》文。引之者，証矢有題識，以有題識，故束者得知是大夫之矢也。</p>
<p class="strong" id="online_toc_540">司馬乘矢如初。</p>
<p class="strong" id="online_toc_541">司射遂適西階西，釋弓，去扑，襲，進由中東，立于中南，北面視算。</p>
<p class="zhushi" id="online_toc_542">釋弓去扑，射事已。</p>
<p class="jianshu" id="online_toc_543"><span class="yinwen">疏</span>○注釋曰︰凡言「遂」者，因上事。司射於上無事，而言「遂適」者，以司射與司馬遞行事，今以司馬進乘矢，司射遂適西階西，釋弓去扑也。云「射事已」，此始再番射未已，而言已者，前番不釋獲，今據第二釋獲之，功成則為已，是以下記云︰「司射釋弓矢，視算，與獻釋獲者釋弓矢。」注云︰「唯此二事，休武主文。」休武者，射訖數算，主文者，洗爵獻釋獲者是也。</p>
<p class="strong" id="online_toc_544">釋獲者東面于中西坐，先數右獲。</p>
<p class="zhushi" id="online_toc_545">固東面矣，復言之者，為其少南就右獲。</p>
<p class="jianshu" id="online_toc_546"><span class="yinwen">疏</span>「釋獲」至「右獲」。○注「固東」至「右獲」。○釋曰︰釋獲者在中西東面。釋算之時，賓黨於右，主黨於左。今將數算，宜就之，是以少南就右獲，更東面也。</p>
<p class="strong" id="online_toc_547">二算為純。</p>
<p class="zhushi" id="online_toc_548">純猶全也。耦陰陽。</p>
<p class="jianshu" id="online_toc_549"><span class="yinwen">疏</span>「二算為純」。○注「純猶」至「陰陽」。○釋曰︰云「耦陰陽」者，陰陽對合，故二算為耦陰陽也。</p>
<p class="strong" id="online_toc_550">一純以取，實于左手，十純則縮而委之。</p>
<p class="zhushi" id="online_toc_551">縮，從也。於數者東西為從。古文縮皆為蹙。</p>
<p class="jianshu" id="online_toc_552"><span class="yinwen">疏</span>注「縮從」至「為蹙」。○釋曰︰凡言「從」、「橫」者，南北為從，東西為橫。今釋算者東面而言從橫，則據數算東為正，是以東西者為從，南北者為橫，故鄭云「於數者東西為從」也。</p>
<p class="strong" id="online_toc_553">每委異之。</p>
<p class="zhushi" id="online_toc_554">易校數。</p>
<p class="strong" id="online_toc_555">有餘純，則橫於下。</p>
<p class="zhushi" id="online_toc_556">又異之也，自近為下。</p>
<p class="jianshu" id="online_toc_557"><span class="yinwen">疏</span>「有餘」至「於下」。○釋曰︰此則以南北為橫也。</p>
<p class="strong" id="online_toc_558">一算為奇，奇則又縮諸純下。</p>
<p class="zhushi" id="online_toc_559">奇猶虧也。又從之。</p>
<p class="strong" id="online_toc_560">興，自前適左，東面。</p>
<p class="zhushi" id="online_toc_561">起由中東就左獲，少北於故，東面鄉之。</p>
<p class="jianshu" id="online_toc_562"><span class="yinwen">疏</span>注「少北」至「鄉之」。○釋曰︰云「少北於故」，故則右算也。又移至左算之後，東面鄉之，是以云少北於故。</p>
<p class="strong" id="online_toc_563">坐，兼斂算，實于左手，一純以委，十則異之。</p>
<p class="zhushi" id="online_toc_564">變於右。</p>
<p class="jianshu" id="online_toc_565"><span class="yinwen">疏</span>注「變於右」。○釋曰︰云「變於右」者，右則一一取之於地，實于左手。此則總斂於左手，一一取之於左手，委於地是變也。必變之者，禮以變為敬也。</p>
<p class="strong" id="online_toc_566">其餘如右獲。</p>
<p class="zhushi" id="online_toc_567">謂所縮所橫。</p>
<p class="strong" id="online_toc_568">司射復位，釋獲者遂進取賢獲，執以升，自西階，盡階，不升堂，告于賓。</p>
<p class="zhushi" id="online_toc_569">賢獲，勝黨之算也。齊之而取其餘。</p>
<p class="jianshu" id="online_toc_570"><span class="yinwen">疏</span>「司射」至「于賓」。○注「賢獲」至「其餘」。○釋曰︰云「齊之而取其餘」者，解經「取賢獲」，以算為獲，以其唱獲則釋算，故名算為獲。左右數齊，有餘則賢獲，故以告也。</p>
<p class="strong" id="online_toc_571">若右勝，則曰「右賢於左」。若左勝，則曰「左賢於右」。以純數告。若有奇者，亦曰奇。</p>
<p class="zhushi" id="online_toc_572">賢猶勝也。言賢者，射之以中為雋也。假如右勝，告曰右賢於左，若干純、若干奇。</p>
<p class="jianshu" id="online_toc_573"><span class="yinwen">疏</span>「若右」至「曰奇」。○注「賢猶」至「干奇」。○釋曰︰「若干」者，數不定之辭。凡數法，一二已上得稱若干，奇則一也，一外無若干。鄭亦言若干者，因純有若干，奇亦言若干，奇言若干者，衍字也。</p>
<p class="strong" id="online_toc_574">若左右鈞，則左右皆執一算以告，曰︰「左右鈞。」降復位，坐，兼斂算，實八算于中，委其餘于中西，興，共而俟。</p>
<p class="jianshu" id="online_toc_575"><span class="yinwen">疏</span>「若左」至「而俟」。○釋曰︰此將為第三番射，故豫設之。或實或委，一如前法也。</p>
<p class="strong" id="online_toc_576">司射適堂西，命弟子設豐。</p>
<p class="zhushi" id="online_toc_577">將飲不勝者，設豐所以承其爵也。豐形蓋似豆而卑。</p>
<p class="jianshu" id="online_toc_578"><span class="yinwen">疏</span>「司射」至「設豐」。○注「將飲」至「而卑」。○釋曰︰自此盡「徹豐與觶」，論罰爵之事。云「設豐所以承其爵也」者，案《燕禮》君尊有豐，此云承爵，豐則兩用之。《燕禮》注︰「豐形似豆，卑而大。」此不言大，彼以承尊，故言大。此承爵，不言大，或小耳。</p>
<p class="strong" id="online_toc_579">弟子奉豐升，設于西楹之西，乃降。勝者之弟子洗觶，升酌，南面坐奠于豐上。降，袒執弓，反位。</p>
<p class="zhushi" id="online_toc_580">勝者之弟子，其少者也。耦不酌，下無能也。酌者不授爵，略之也。執弓反射位，不俟其黨，已酌有事。</p>
<p class="jianshu" id="online_toc_581"><span class="yinwen">疏</span>「弟子」至「反位」。○注「勝者」至「有事」。○釋曰︰知弟子是「少者」，以其執弟子禮使令，故知少者也。云「執弓反射位，不待其黨，已酌有事」者，以此弟子由堂西，固在射賓中矣。黨即眾賓是也。案下文「三耦及眾射者皆與其耦進，立于射位」，今酌者不待其黨與俱進，而先反射位者，由已酌酒有事訖，其黨未得司射命，又無事，不得共酌者同就射位，故酌者先得反射位也。</p>
<p class="strong" id="online_toc_582">司射遂袒執弓，挾一个，搢扑，北面于三耦之南，命三耦及眾賓勝者︰「皆袒、決、遂，執張弓。</p>
<p class="zhushi" id="online_toc_583">執張弓，言能用之也。右手執弦，如卒射。</p>
<p class="jianshu" id="online_toc_584"><span class="yinwen">疏</span>「司射」至「張弓」。○注「執張」至「卒射」。○釋曰︰云「右手執弦，如卒射」者，上文卒射，執弓不挾，右執弦，矢盡故也。此非卒射，亦執張弓，為無矢亦右執弦也，故注云如卒射。</p>
<p class="strong" id="online_toc_585">不勝者皆襲，說決拾，郤左手，右加弛弓于其上，遂以執弣。</p>
<p class="zhushi" id="online_toc_586">固襲說決拾矣，復言之者，起勝者也。執弛弓，言不能用之也。兩手執弣，又不得執弦。</p>
<p class="jianshu" id="online_toc_587"><span class="yinwen">疏</span>注「固襲」至「執弦」。○釋曰︰云「固襲說決拾矣」者，謂前降堂時既襲，說決拾矣。云「起勝者也」者，謂至此復言不勝者，謂以此襲說決拾，以不能用也，起發勝者袒決遂，能用也。云「兩手執弣，又不得執弦」者，上勝者言執張弓，如卒射，則左手執弓，右手執弦，此則云執弣，明仰弓於左手之上，執弣橫之，而不得執弦，則宜右手共執弓弣，故云兩手執弣又不得執弦也。</p>
<p class="strong" id="online_toc_588">司射先反位。</p>
<p class="zhushi" id="online_toc_589">居前俟所命來。</p>
<p class="jianshu" id="online_toc_590"><span class="yinwen">疏</span>「司射先反位」。○注「居前俟所命來」。○釋曰︰云「居前俟所命來」者，以眾射者皆止於堂西，未向射位，而司射先反位，於下文眾耦等乃來就射位，是得命即來，故云俟所命來也。來訖，司射乃作之也。</p>
<p class="strong" id="online_toc_591">三耦及眾射者皆與其耦進立于射位，北上。司射作升飲者，如作射。一耦進，揖如升射，及階，勝者先升堂，少右。</p>
<p class="zhushi" id="online_toc_592">先升，尊賢也。少右，辟飲者也，亦相飲之位。</p>
<p class="jianshu" id="online_toc_593"><span class="yinwen">疏</span>「三耦」至「少右」。○注「先升」至「之位」。○釋曰︰云「少右，辟飲者也」者，以其豐於西楹之西，正當西階，飲者升，少西，又當辟豐上之爵，故云少右辟飲酒也。云「亦相飲之位」者，以其相飲者皆北面於西階，授者在東，飲者在西，故云亦相飲之位。</p>
<p class="strong" id="online_toc_594">不勝者進，北面坐取豐上之觶，興，少退，立卒觶，進，坐奠于豐下，興，揖。</p>
<p class="zhushi" id="online_toc_595">立卒觶，不祭不拜，受罰爵，不備禮也。右手執觶，左手執弓。</p>
<p class="jianshu" id="online_toc_596"><span class="yinwen">疏</span>注「右手」至「執弓」。○釋曰︰此無正文，以祭禮皆左手執爵，用右手以祭，故知此亦用左手執弓，右手執觶可知也。</p>
<p class="strong" id="online_toc_597">不勝者先降。</p>
<p class="zhushi" id="online_toc_598">後升先降，略之，不由次。</p>
<p class="jianshu" id="online_toc_599"><span class="yinwen">疏</span>注「后升」至「由次」。○釋曰︰此對射時，升降皆有上射在先，今后升先降，故云「略之不由次第」也。</p>
<p class="strong" id="online_toc_600">與升飲者相左，交于階前，相揖，出于司馬之南，遂適堂西，釋弓，襲而俟。</p>
<p class="zhushi" id="online_toc_601">俟復射。</p>
<p class="jianshu" id="online_toc_602"><span class="yinwen">疏</span>注「俟復射」。○釋曰︰「待復射」者，謂待第三番射也。</p>
<p class="strong" id="online_toc_603">有執爵者。</p>
<p class="zhushi" id="online_toc_604">主人使贊者代弟子酌也。於既升飲而升自西階，立于序端。</p>
<p class="jianshu" id="online_toc_605"><span class="yinwen">疏</span>「有執爵者」。○注「主人」至「序端」。○釋曰︰以初使勝黨弟子酌酒於豐上以發首，故使弟子。今云「有執爵者」，明主人使贊者代弟子酌於豐上，以次至終也。贊者，謂主人之賤不射者。此則《鄉飲酒》云「主人之贊者」之類也。云「於既升飲而升自西階，立于序端」者，謂於上耦既飲訖，贊者乃升自西階，酌訖，奠於豐上，如下文贊者即立于序端。立于序端，文出于《大射》也。</p>
<p class="strong" id="online_toc_606">執爵者坐取觶，實之，反奠于豐上。升飲者如初。</p>
<p class="zhushi" id="online_toc_607">每者輒酌，以至於徧。</p>
<p class="jianshu" id="online_toc_608"><span class="yinwen">疏</span>「執爵」至「如初」。○注「每者」至「於遍」。○釋曰︰云「執爵者坐取觶，實之」者，謂初飲訖，反奠於豐上，贊者取此觶實之，反奠于豐上。云「升飲者如初」，已下皆如初，故鄭云「每者輒酌，以至於遍」也。</p>
<p class="strong" id="online_toc_609">三耦卒飲。賓、主人、大夫不勝，則不執弓，執爵者取觶，降洗，升實之，以授于席前。</p>
<p class="zhushi" id="online_toc_610">優尊也。</p>
<p class="strong" id="online_toc_611">受觶，以適西階上，北面立飲。</p>
<p class="zhushi" id="online_toc_612">受罰爵者，不宜自尊別。</p>
<p class="strong" id="online_toc_613">卒觶，授執爵者，反就席。大夫飲，則耦不升。</p>
<p class="zhushi" id="online_toc_614">以賓主人飲，耦在上，嫌其升。</p>
<p class="strong" id="online_toc_615">若大夫之耦不勝，則亦執弛弓，特升飲。</p>
<p class="zhushi" id="online_toc_616">尊者可以孤，無能對。</p>
<p class="strong" id="online_toc_617">眾賓繼飲，射爵者辯，乃徹豐與觶。</p>
<p class="zhushi" id="online_toc_618">徹猶除也。設豐者反豐於堂西，執爵者反觶於篚。</p>
<p class="strong" id="online_toc_619">司馬洗爵，升實之以降，獻獲者于矦。</p>
<p class="zhushi" id="online_toc_620">鄉人獲者賤，明其主以矦為功得獻也。</p>
<p class="jianshu" id="online_toc_621"><span class="yinwen">疏</span>「司馬」至「于矦」。○注「鄉人」至「獻也」。○釋曰︰自此「盡負矦而俟」，論司馬獻獲者之節。云「鄉人獲者賤，明其主以矦為功得獻也」者，案《大射》云︰「司馬正洗散，遂實爵，獻服不。服不矦西北三步，北面拜受爵。」注云︰「近其所為獻。」彼國君禮，使服不士官唱獲，故就其所為唱獲獻之。此鄉人獲者賤，故獻於矦，明以矦為功得獻也。</p>
<p class="strong" id="online_toc_622">薦脯醢，設折俎，俎與薦皆三祭。</p>
<p class="zhushi" id="online_toc_623">皆三祭，為其將祭矦也，祭矦三處也。</p>
<p class="jianshu" id="online_toc_624"><span class="yinwen">疏</span>「薦脯」至「三祭」。○注「皆三」至「處也」。○釋曰︰「三處」者，下文右與左、中是也。</p>
<p class="strong" id="online_toc_625">獲者負矦，北面拜受爵，司馬西面拜送爵。</p>
<p class="zhushi" id="online_toc_626">負矦，負矦中也。拜送爵不同面者，辟正主也。其設薦俎，西面錯，以南為上。為受爵于矦，薦之於位。古文曰再拜受爵。</p>
<p class="jianshu" id="online_toc_627"><span class="yinwen">疏</span>「獲者」至「送爵」。○注「負矦」至「受爵」。○釋曰︰知「負矦中」者，以下云適右个，又適左个，後言中，明先居中可知。云「拜送爵不同面者，辟正主也」者，案上文正主獻賓、獻眾賓皆北面，與受獻者同面，今此與受獻不同面，故云辟正主也。云「其設薦俎，西面錯，以南為上」者，獲者據文東面，而云西面錯，據設人而言。以南為上者，《特牲》、《少牢》東面籩豆，皆以南方為上，故知此亦然。云「受爵於矦，薦之於位」者，此云「負矦，北面拜受爵」，是受爵于矦。云「薦之於位」者，下云「左个之西北三步東面設薦」，是薦之於位也。若然，不薦亦在矦者，以其酒在人首，可得就矦獻獲者，薦乃設之於地。若與酒俱在矦所，則正祭矦何名獻獲也？若《大射》，則獻與薦俱在乏，乃適矦祭之，君禮，與此異也。</p>
<p class="strong" id="online_toc_628">獲者執爵，使人執其薦與俎從之，適右个，設薦俎。</p>
<p class="zhushi" id="online_toc_629">獲者以矦為功，是以獻焉。人，謂主人贊者，上設薦俎者也。為設籩在東，豆在西，俎當其北也。言使設，新之。</p>
<p class="jianshu" id="online_toc_630"><span class="yinwen">疏</span>「獲者」至「薦俎」。○注「獲者」至「新之」。○釋曰︰此將祭矦也。云「獲者以矦為功，是以獻焉」者，以獲者卑賤，因矦有功乃得獻，今還以得獻之酒獻矦，故云是以獻也。云「人，謂主人贊」者，以其前使為獲者設薦俎，是主人之贊者，今還使之設薦俎，故知人是主人贊者。知「籩在東，豆在西，俎當其北也」者，以其矦以北面為正，依《特牲》、《少牢》皆籩在右，故知籩在東，右廂；豆在西，左廂可知也。云「言使設，新之」者，鄭意嫌更使人設之，其實薦此者仍前人，而云使人設薦俎，示新之而已，故云言使設也。</p>
<p class="strong" id="online_toc_631">獲者南面坐，左執爵，祭脯醢，執爵興，取肺，坐祭，遂祭酒。</p>
<p class="zhushi" id="online_toc_632">為矦祭也，亦二手祭酒反注，如《大射》。</p>
<p class="jianshu" id="online_toc_633"><span class="yinwen">疏</span>「獲者」至「祭酒」。○注「為矦」至「大射」。○釋曰︰此正祭矦，故獲者南面鄉矦祭，故鄭云「為矦祭也」。云「亦二手祭酒反注，如《大射》」者，案《大射》云︰「獲者左執爵，又祭薦俎，二手祭酒。」鄭注云︰「二手祭酒者，南面於俎之北，當為矦祭於豆間，爵反注，為一手不能正也。此薦俎之設，如於北面人焉。」此祭亦然，故云如《大射》也。</p>
<p class="strong" id="online_toc_634">興，適左个，中皆如之。</p>
<p class="zhushi" id="online_toc_635">先祭左个，後中者，以外即之，至中，若神在中也。</p>
<p class="strong" id="online_toc_636">左个之西北三步，東面設薦、俎。獲者薦右東面立飲，不拜既爵。</p>
<p class="zhushi" id="online_toc_637">不就乏者，明其享矦之餘也。立飲薦右，近司馬，於是司馬北面。</p>
<p class="jianshu" id="online_toc_638"><span class="yinwen">疏</span>「左个」至「既爵」。○注「不就」至「北面」。○釋曰︰云「不就乏者，明其享矦之餘也」者，若就乏，則己所當得，今不就乏近矦者，明享矦之餘。云「立飲于薦右，近司馬」者，解在薦右之意也。知「於是司馬北面」者，此約獻釋獲者司射之位，案下文司射獻釋獲者，「釋獲者薦右東面拜受爵，司射北面拜送爵」，故知此時司馬亦北面也。若然，釋獲者在司射之西，北面，立飲，此獲者不北面飲者，案《大射》注︰「北鄉受獻之位也，不北面者，嫌為矦卒爵。」此亦然，故不北面也。</p>
<p class="strong" id="online_toc_639">司馬受爵，奠于篚，復位。獲者執其薦，使人執俎從之，辟設于乏南。</p>
<p class="zhushi" id="online_toc_640">遷設薦俎就乏，明己所得禮也。言辟之者，不使當位，辟舉旌，偃旌也。設于南，右之也。凡他薦俎，皆當其位之前。</p>
<p class="jianshu" id="online_toc_641"><span class="yinwen">疏</span>「司馬」至「乏南」。○注「遷設」至「之前」。○釋曰︰云「遷設薦俎就乏，明己所得禮也」者，前設近矦，見享矦之餘，此近乏者，乏者，己所有事之處，遷近乏，是明其己所得禮故也。云「設于南，右之也」者，以右取之便也。云「凡他薦俎，皆當其位之前」者，言「凡」，見廣解薦處，謂凡燕及食並祭祀之薦俎，皆當其位之前，唯此與《大射》獲者與釋獲者薦俎辟設，不當前也。</p>
<p class="strong" id="online_toc_642">獲者負矦而俟。</p>
<p class="jianshu" id="online_toc_643"><span class="yinwen">疏</span>「獲者負矦而俟」。○釋曰︰獲者既受獻，負矦而俟第三番射也。</p>
<p class="strong" id="online_toc_644">司射適階西，釋弓矢，去扑，說決、拾，襲，適洗，洗爵，升實之，以降，獻釋獲者于其位，少南。薦脯醢，折俎，有祭。</p>
<p class="zhushi" id="online_toc_645">不當其位，辟中。</p>
<p class="jianshu" id="online_toc_646"><span class="yinwen">疏</span>「司射」至「有祭」。○注「不當其位辟中」。○釋曰︰自此盡「反位」，論司射獻釋獲之事。此薦脯醢及折俎有肺祭一，與獻獲者同。但彼三祭，此一祭為異也。一祭者，亦薦有祭肺。俎有祭肺，以為將食而祭，故言「有祭」也。云「不當其位，辟中」者，以釋獲者位在中西，故獻之於其位少南，所以辟中也。</p>
<p class="strong" id="online_toc_647">釋獲者薦右東面拜受爵，司射北面拜送爵。釋獲者就其薦坐，左執爵，祭脯醢，興，取肺，坐祭，遂祭酒，興，司射之西，北面立飲，不拜既爵。司射受爵，奠于篚。釋獲者少西辟薦，反位。</p>
<p class="zhushi" id="online_toc_648">辟薦少西之者，為復射妨司射視算也，亦辟俎。</p>
<p class="jianshu" id="online_toc_649"><span class="yinwen">疏</span>「釋獲」至「反位」。○注「辟薦」至「辟俎」。○釋曰︰云「亦辟俎」者，上獻獲者訖，獲者執其薦，使人執俎從之，設于乏南。此釋獲者受獻訖，釋獲者少西辟薦，不云辟俎，亦辟俎與獲者同可知，故云亦辟俎也。</p>
<p class="strong" id="online_toc_650">司射適堂西，袒、決、遂，取弓于階西，挾一个，搢扑，以反位。</p>
<p class="zhushi" id="online_toc_651">為將復射。</p>
<p class="jianshu" id="online_toc_652"><span class="yinwen">疏</span>「司射」至「反位」。○注「為將復射」。○釋曰︰自此盡「反位」，論將為下番射作之，使拾取矢之事。</p>
<p class="strong" id="online_toc_653">司射去扑，倚于階西，升，請射于賓，如初。賓許。</p>
<p class="strong" id="online_toc_654">司射降，搢扑，由司馬之南適堂西，命三耦及眾賓︰「皆袒、決、遂，執弓，就位。」</p>
<p class="zhushi" id="online_toc_655">位，射位也。不言射者，以當序取矢。</p>
<p class="jianshu" id="online_toc_656"><span class="yinwen">疏</span>「司射」至「就位」。○注「位射」至「取矢」。○釋曰︰云「位，射位」者，知是射者，下云「各以其耦反於射位」，故知此是射位在司射之西南東面者也。云「不言射位者，以當序取矢」者，以此當次序拾取矢射，故不言射位也。</p>
<p class="strong" id="online_toc_657">司射先反位。</p>
<p class="zhushi" id="online_toc_658">言先三耦及眾賓也。既命之，即反位，不俟之也。曏不言先三耦，未有拾取矢位，無所先。</p>
<p class="jianshu" id="online_toc_659"><span class="yinwen">疏</span>「司射先反位」。○注「言先」至「所先」。○釋曰︰言「先三耦及眾賓也」者，此下有三耦及眾賓，故知先三耦及眾賓也。云「曏不言先三耦，未有拾取矢位，無所先」者，案前第二番將射，命三耦拾取矢，司射反位，不言先，未有位，無所先，故決之。第二番無位者，以司射之西南有三耦射位，至再番司射反於故位，三耦將移於司馬之西南，拾取矢之位，未往之時，末有故位，三耦既無故位，故司射不得言先，故以此決之也。凡射，大射與鄉射各有三位，此鄉射無次，有堂西取弓矢，袒、決、遂及比耦之位；又有三耦射位，在司射位西南；又有拾取矢及再番射位，是三位。《大射》有次，次內有袒、決、遂取弓矢之位；又有堂東次比耦之位；又有射位，並拾取矢之位，是亦有三位。但君臣禮異，故位事不同也。</p>
<p class="strong" id="online_toc_660">三耦及眾賓皆袒、決、遂，執弓，各以其耦進，反于射位。</p>
<p class="zhushi" id="online_toc_661">以猶與也。今文以為與。</p>
<p class="jianshu" id="online_toc_662"><span class="yinwen">疏</span>「三耦」至「射位」。○注「以猶與也」。○釋曰︰訓以為與者，《春秋》之義，能東西之曰以。若存以字，謂言尊卑不同，任意以之，故轉為與，則平敵之義也。</p>
<p class="strong" id="online_toc_663">司射作拾取矢。三耦拾取矢如初，反位。賓、主人、大夫降揖如初。主人堂東，賓堂西，皆袒、決、遂，執弓，皆進階前揖。</p>
<p class="zhushi" id="online_toc_664">南面相俟而揖行也。</p>
<p class="jianshu" id="online_toc_665"><span class="yinwen">疏</span>「司射」至「前揖」。○注「南面」至「行也」。○釋曰︰言「南面」者，謂賓主各於堂東西，南面立相待。言「揖行」者，謂各於堂上北面相見而揖，揖訖，行向楅也。</p>
<p class="strong" id="online_toc_666">及楅揖，拾取矢如三耦。</p>
<p class="zhushi" id="online_toc_667">及楅，當楅東西也。主人西面，賓東面，相揖拾取矢。不北面揖，由便也。</p>
<p class="jianshu" id="online_toc_668"><span class="yinwen">疏</span>○注釋曰︰云「及楅，當楅東西也」者，賓主出堂東西相見，揖訖，東西行至楅所也。云「不北面揖，由便也」者，決三耦及眾賓皆於楅南北面揖，及楅揖。此則無楅，南北面揖，賓主各由東西便故也。</p>
<p class="strong" id="online_toc_669">卒，北面搢三挾一个。</p>
<p class="zhushi" id="online_toc_670">亦於三耦為之位。</p>
<p class="jianshu" id="online_toc_671"><span class="yinwen">疏</span>「卒北」至「一個」。○注「亦於三耦為之位」。○釋曰︰經云「搢三挾一个」，與上三耦取矢訖，搢三挾一个同，又同處，故云「亦於三耦為之位」也。</p>
<p class="strong" id="online_toc_672">揖退。</p>
<p class="zhushi" id="online_toc_673">皆已揖左還，各由其塗反位。</p>
<p class="jianshu" id="online_toc_674"><span class="yinwen">疏</span>「揖退」。○注「皆已」至「反位」。○釋曰︰云「皆已揖左還，各由其塗反位」者，謂賓主北面揖退之時，賓主皆左還，相背各向堂塗，反堂東西之位。知左還者，約上三耦也。</p>
<p class="strong" id="online_toc_675">賓堂西，主人堂東，皆釋弓矢，襲，及階揖，升堂揖，就席。</p>
<p class="zhushi" id="online_toc_676">將袒先言主人，將襲先言賓，尊賓也。</p>
<p class="jianshu" id="online_toc_677"><span class="yinwen">疏</span>「賓堂」至「就席」。○注「將袒」至「賓也」。○釋曰︰袒是盡敬之事，襲是修容之禮，故上經將袒先言主人，此經襲則先言賓，是尊賓故也。</p>
<p class="strong" id="online_toc_678">大夫袒、決、遂，執弓，就其耦。</p>
<p class="zhushi" id="online_toc_679">降袒、決、遂於堂西，就其耦於射位，與之拾取矢。</p>
<p class="jianshu" id="online_toc_680"><span class="yinwen">疏</span>「大夫」至「其耦」。○注「降袒」至「取矢」。○釋曰︰知「於堂西」者，上文賓主人大夫降，賓堂西袒、決、遂，又上文大夫射時，堂西袒、決、遂，故知也。</p>
<p class="strong" id="online_toc_681">揖皆進，如三耦。耦東面，大夫西面。大夫進，坐，說矢束。</p>
<p class="zhushi" id="online_toc_682">說矢束者，下耦，以將拾取。</p>
<p class="jianshu" id="online_toc_683"><span class="yinwen">疏</span>「揖皆」至「矢束」。○注「說矢」至「拾取」。○釋曰︰「大夫西面」者，為下射故也。</p>
<p class="strong" id="online_toc_684">興，反位。而后耦揖進坐，兼取乘矢，順羽而興，反位，揖。</p>
<p class="zhushi" id="online_toc_685">兼取乘矢者，尊大夫，不敢與之拾也。相下相尊，君子之所以相接也。</p>
<p class="jianshu" id="online_toc_686"><span class="yinwen">疏</span>「興反」至「位揖」。○注「兼取」至「接也」。○釋曰︰此大夫與耦取矢、踣弓、覆手、仰手，一如上三耦法，其揖退之儀亦如上，左還而西也。</p>
<p class="strong" id="online_toc_687">大夫進坐，亦兼取乘矢，如其耦。北面，搢三挾一个。</p>
<p class="zhushi" id="online_toc_688">亦於三耦為之位。</p>
<p class="strong" id="online_toc_689">揖退。耦反位，大夫遂適序西，釋弓矢，襲，升即席。</p>
<p class="zhushi" id="online_toc_690">大夫不序於下，尊也。</p>
<p class="strong" id="online_toc_691">眾賓繼拾取矢，皆如三耦，以反位。</p>
<p class="strong" id="online_toc_692">司射猶挾一个以進，作上射如初。一耦揖升如初。</p>
<p class="zhushi" id="online_toc_693">進，前也。曏言還當上耦西面，是言進，終始互相明也。今文或言作升射。</p>
<p class="jianshu" id="online_toc_694"><span class="yinwen">疏</span>「司射」至「如初」。○注「進前」至「升射」。○釋曰︰自此盡「退中與算而俟」，論第三番用樂射之事。云「曏言還當上耦西面，是言進，終始互相明也」者，上番將射時，云司射還當上耦西面，作上耦射，不言進，明還當上耦時者進，近上耦乃作之，此直進作射，不言還當上耦，明進時亦還當上耦而作之，故言終始互相明也。</p>
<p class="strong" id="online_toc_695">司馬升，命去矦，獲者許諾。司馬降，釋弓反位。司射與司馬交于階前，去扑，襲，升，請以樂樂于賓。賓許諾。司射降，搢扑，東面命樂正，曰︰「請以樂樂于賓，賓許。」</p>
<p class="zhushi" id="online_toc_696">東西，於西階之前也。不就樂正命之者，傳尊者之命於賤者，遙號命之可也。樂正亦許諾，猶北面不還，以賓在堂。</p>
<p class="jianshu" id="online_toc_697"><span class="yinwen">疏</span>「司馬」至「賓許」。○注「東面」至「在堂」。○釋曰︰知在「西階之前，不就樂正命之」者，以經云「司射降，搢扑」，即言東面命樂正，無行進之事，故知西階之前遙命之也。云「樂正亦許諾」，知者，案《大射》云︰「司射東面命樂正曰︰命用樂。樂正曰︰諾。」是樂正許諾之事。此不言者，文不具，故言之。云「猶北面不還，以賓在堂」者，此亦無文，樂正位東階東南，北面；大師位東北，西面；賓在堂，南面；樂正猶北面，不還西面，是以下文特云「東面命大師」，明此時不西面受命矣。《大射》鄭注彼云︰「樂正西面受命，左還，東面命大師。」與此禮異者，雖無正文，鄭以義言，在阼故也。</p>
<p class="strong" id="online_toc_698">司射遂士階間，堂下北面命曰︰「不鼓不釋。」</p>
<p class="zhushi" id="online_toc_699">不與鼓節相應，不釋算也。鄉射之鼓五節，歌五終，所以將八矢，一節之間當拾發，四節四拾，其一節先以聽也。</p>
<p class="jianshu" id="online_toc_700"><span class="yinwen">疏</span>「司射」至「不釋」。○注「不與」至「聽也」。○釋曰︰云「鄉射之鼓五節」者，以卿、大夫、士用五節，是以《射人》云︰王以《騶虞》九節，諸矦以《狸首》七節，卿大夫以《采蘋》五節，士以《采蘩》五節。是卿大夫士同五節。云「歌五終，所以將八矢」者，下記云︰「歌《騶虞》若《采蘋》。」歌五終是也。云「一節之間當拾發，四節四拾，其一節先以聽也」者，尊卑樂節雖多少不同，四節以盡乘矢則同，其餘外皆以聽，以知樂終始長短也。王九節者，五節先以聽；諸矦七節者，三節先以聽；卿、大夫、士五節者，一節先以聽；皆四節拾將乘矢。但尊者先以聽則多，卑者先以聽則少，優至尊，先知審政也。此節亦取矦道之數，故鄭注《射人》云︰九節、七節、五節者，奏樂以為射耦之差，言節者，容矦道之數也。凡射皆與臣下共為，若與尊者同耦，自然與尊者同節。若不與尊者同耦，則各自用其節，樂當與《射義》同。</p>
<p class="strong" id="online_toc_701">上射揖。司射退反位。樂正東面命大師，曰︰「奏《騶虞》，間若一。」</p>
<p class="zhushi" id="online_toc_702">東面者，進還鄉大師也。《騶虞》，《國風‧召南》之詩篇也。《射義》曰︰「《騶虞》者，樂官備也。」其詩有一發五豝、五豵，于嗟騶虞之言，樂得賢者眾多，嘆思至仁之人以充其官，此天子之射節也。而用之者，方有樂賢之志，取其宜也。其他賓客、卿大夫則歌《采蘋》。「間若一」者，重節。</p>
<p class="jianshu" id="online_toc_703"><span class="yinwen">疏</span>「上節」至「若一」。○注「東面」至「重節」。○釋曰︰云「東面者，進還鄉大師也」者，以其大師西面，樂正北面，明知進身鄉大師乃命之。云「此天子之射節也」者，《周禮‧射人》而知。云「取其宜也」者，《騶虞》喻得賢者多，此《鄉射》亦樂賢，故云取其宜也。云「其他賓客、鄉大夫則歌《采蘋》」者，《采蘋》是鄉大夫樂節，其他謂賓射與燕射，若州長他賓客自奏《采蘩》。若然，此篇有鄉大夫、州長射法，則同用《騶虞》，以其同有樂賢之志也。云「間若一者，重節」者，間若一謂五節之間，長短希數皆如一，則是重樂節也。</p>
<p class="strong" id="online_toc_704">大師不興，許諾。樂正退反位。</p>
<p class="strong" id="online_toc_705">乃奏《騶虞》以射。三耦卒射，賓、主人、大夫、眾賓繼射，釋獲如初。卒射，降。</p>
<p class="zhushi" id="online_toc_706">皆應鼓與歌之節，乃釋算。降者，眾賓。</p>
<p class="jianshu" id="online_toc_707"><span class="yinwen">疏</span>「大師」至「射降」。○注「皆應」至「眾賓」。○釋曰︰云「樂正退反位」者，反工南北面位也。云「降者，眾賓」者，次番射時，賓與主人、大夫卒射皆升堂，此降者眾賓也。</p>
<p class="strong" id="online_toc_708">釋獲者執餘獲，升告左右卒射，如初。</p>
<p class="zhushi" id="online_toc_709">卒，已也。今文曰告于賓。</p>
<p class="strong" id="online_toc_710">司馬升，命取矢，獲者許諾。司馬降，釋弓反位。弟子委矢，司馬乘之，皆如初。</p>
<p class="strong" id="online_toc_711">司射釋弓視算，如初。</p>
<p class="zhushi" id="online_toc_712">算，獲算也。今文曰視數也。</p>
<p class="strong" id="online_toc_713">釋獲者以賢獲與鈞告，如初。降復位。</p>
<p class="strong" id="online_toc_714">司射命設豐，設豐、實觶如初。遂命勝者執張弓，不勝者執弛弓，升飲如初。</p>
<p class="strong" id="online_toc_715">司射猶袒、決、遂，左執弓，右執一個，兼諸弦，面鏃，適堂西，以命拾取矢，如初。</p>
<p class="zhushi" id="online_toc_716">側持弦矢曰執。面猶尚也。並矢於弦，尚其鏃，將止，變於射也。</p>
<p class="jianshu" id="online_toc_717"><span class="yinwen">疏</span>「釋獲」至「如初」。○注「側持」至「射也」。○釋曰︰言猶袒者，亦是有故之辭，以其常袒，恐不袒，故言猶以連之也。云「側持弦矢曰執」者，對方持弦矢曰挾。並矢於弦尚其鏃將止變於射也者，亦是對將射挾矢而言。</p>
<p class="strong" id="online_toc_718">司射反位。三耦及賓、主人、大夫、眾賓皆袒、決、遂，拾取矢，如初。矢不挾，兼諸弦弣以退，不反位，遂授有司于堂西。</p>
<p class="zhushi" id="online_toc_719">不挾，亦謂執之如司射也。不以反射位授有司者，射禮畢。</p>
<p class="jianshu" id="online_toc_720"><span class="yinwen">疏</span>「司射」至「堂西」。○注「不挾」至「禮畢」。○釋曰︰云「不挾，亦謂執之如司射也」者，執之如司射兼諸弦弣，則與司射異。以其司射直執一个，無三矢兼於弣，三耦以下則執一个，並於弦，又以三矢並於弣，所以異也。</p>
<p class="strong" id="online_toc_721">辯拾取矢，揖，皆升就席。</p>
<p class="zhushi" id="online_toc_722">謂賓大夫及眾賓也。相俟堂西，進立于西階之前。主人以賓揖升，大夫及眾賓從升，立時少退于大夫。三耦及弟子自若留下。</p>
<p class="jianshu" id="online_toc_723"><span class="yinwen">疏</span>「辯拾」至「就席」。○注「謂賓」至「留下」。○釋曰︰知相俟于堂西者，以經言辯拾取矢訖，乃言「揖，皆升就席」，則知先取矢者皆相待堂西，其主人則在堂東，遍取矢訖，乃揖而升堂就席也。云「主人以賓揖升，大夫及眾賓從升，立時少退于大夫。三耦及弟子自若留下」者，眾賓則三賓也，皆依上文獻后升，及留在下之法。</p>
<p class="strong" id="online_toc_724">司射乃適堂西，釋弓，去扑，說決、拾、襲，反位。</p>
<p class="jianshu" id="online_toc_725"><span class="yinwen">疏</span>「司射」至「反位」。○釋曰︰司射之扑在階西，今來去扑於堂西之等，以其不復射故也。</p>
<p class="strong" id="online_toc_726">司馬命弟子說矦之左下綱而釋之，</p>
<p class="zhushi" id="online_toc_727">說，解也。釋之不復射，奄束之。</p>
<p class="jianshu" id="online_toc_728"><span class="yinwen">疏</span>「司馬」至「釋之」。○注「說解」至「束之」。○釋曰︰上初張矦時，云「乃張矦，下綱不及地武，不繫左下綱，中掩束之」，鄭云︰「事未至也。」又至將射時，「司馬命張矦，弟子說束，遂繫左下綱」。鄭注云︰「事至。」今言司馬命弟子說矦之左下綱而釋之，直言「說矦之左下綱而釋之」，明未全去，備復射，故鄭下注云︰「諸所退皆俟於堂西，備復射也。」故知此釋之為三番射畢，不復射。若有射，則行燕射，旅酬以後乃為之，故於此時中掩左下綱，如初張時也。</p>
<p class="strong" id="online_toc_729">命獲者以旌退，命弟子退楅。司射命釋獲者退中與算而俟。</p>
<p class="zhushi" id="online_toc_730">諸所退皆俟堂西，備復射也。旌言「以」者，旌恆執也。獲者，釋獲者，亦退其薦俎。</p>
<p class="jianshu" id="online_toc_731"><span class="yinwen">疏</span>「命獲」至「而俟」。○注「諸所」至「薦俎」。○釋曰︰「獲者，釋獲者，亦退薦俎」者，上獻時皆有薦俎，辟之於右，今獲者以旌退，釋獲者退中，故知亦退薦俎也。</p>
<p class="strong" id="online_toc_732">司馬反為司正，退復觶南而立。</p>
<p class="zhushi" id="online_toc_733">當監旅酬。</p>
<p class="jianshu" id="online_toc_734"><span class="yinwen">疏</span>「司馬」至「而立」。○注「當監旅酬」。○釋曰︰自此盡「司正降復位」，論射訖行旅酬之事。故司馬反為司正，鄭云「當監旅酬」也。</p>
<p class="strong" id="online_toc_735">樂正命弟子贊工即位。弟子相工，如其降也，升自西階，反坐。</p>
<p class="zhushi" id="online_toc_736">贊工遷樂也。降時如初入。樂正反自西階東，北面。</p>
<p class="jianshu" id="online_toc_737"><span class="yinwen">疏</span>「樂正」至「反坐」。○注「贊工」至「北面」。○釋曰︰前為將射，遷工于東方西面，樂正北面。今將旅酬作樂，故遷升於堂上也。云「降時如初入」者，以經直云「如其降也」，降時威儀不見，故取上文降時如初入。初入則上「工四人」已下是也。云「樂正反自西階東，北面」者，上初升於西階之東，樂正立于其西，合樂訖，工告樂正曰︰「正歌備。」樂正告于賓，乃降立于西階東，北面。又將射時，樂正命弟子贊工遷樂于下，弟子相工如初入，降自西階東，北面，近其事。知不升者，以正樂畢，上無告請於賓之事，宜與正歌備已后同也。</p>
<p class="strong" id="online_toc_738">賓北面坐，取俎西之觶，興，阼階上北面酬主人。主人降席，立于賓東。賓坐奠觶，拜，執觶興，主人答拜。賓不祭，卒觶，不拜，不洗，實之，進東南面。</p>
<p class="zhushi" id="online_toc_739">所不者，酬而禮殺也。賓立飲。</p>
<p class="jianshu" id="online_toc_740"><span class="yinwen">疏</span>「賓北」至「南面」。○注「所不」至「立飲」。○釋曰︰「賓北面坐，取俎西之觶」者，謂上一人舉觶于賓，賓奠于薦西者也。云「賓立飲」者，《鄉飲酒》當此賓酬主人時云賓「不祭，立飲」是也。</p>
<p class="strong" id="online_toc_741">主人阼階上北面拜，賓少退。</p>
<p class="zhushi" id="online_toc_742">少退，少逡遁也。</p>
<p class="strong" id="online_toc_743">主人進受觶，賓主人之西，北面拜送。</p>
<p class="zhushi" id="online_toc_744">旅酬而同階，禮殺也。</p>
<p class="jianshu" id="online_toc_745"><span class="yinwen">疏</span>注「旅酬」至「殺也」。○釋曰︰對獻酬之時，賓主各於其階，故云「同階，禮殺也」。</p>
<p class="strong" id="online_toc_746">賓揖，就席。主人以觶適西階上酬大夫。大夫降席，立于主人之西，如賓酬主人之禮。</p>
<p class="zhushi" id="online_toc_747">其既實觶，進西南面，立鄉所酬。</p>
<p class="jianshu" id="online_toc_748"><span class="yinwen">疏</span>「賓揖」至「之禮」。○注「其既」至「所酬」。○釋曰︰云「主人以觶適西階上酬大夫」者，旅酬恆執此觶以相酬，故言「以」。知義然者，上文「命獲者以旌退」，鄭注云「旌言以者，旌恆執也」是也。云「其既實觶，進西南面，立鄉所酬」，知者，以上賓酬主人，阼階上實觶進南面，則知此主人酬大夫西階上，實觶而亦進西面可知也。</p>
<p class="strong" id="online_toc_749">主人揖，就席。若無大夫，則長受酬，亦如之。</p>
<p class="zhushi" id="online_toc_750">長，謂以長幼之次酬眾賓。</p>
<p class="jianshu" id="online_toc_751"><span class="yinwen">疏</span>「主人」至「如之」。○釋曰︰云「若無大夫」者，鄉人為公卿大夫來觀禮者為遵，或有或無，不定，故云若。有大夫先酬之，無大夫則酬長，以《鄉射》無介，直有三賓，以長幼之次受酬。此言酬眾賓，則三賓也。</p>
<p class="strong" id="online_toc_752">司正升自西階，相旅，作受酬者曰︰「某酬某子。」</p>
<p class="zhushi" id="online_toc_753">某者，字也。某子者，氏也。稱酬者之字，受酬者曰某子。旅酬下為上，尊之也。《春秋傳》曰「字不若子」，此言某酬某子者，《射禮》略於《飲酒》，《飲酒》言某子受酬，以飲酒為主。</p>
<p class="jianshu" id="online_toc_754"><span class="yinwen">疏</span>「司正」至「某子」。○注「某者」至「為主」。○釋曰︰云「旅酬下為上，尊之也」者，以旅酬者少長以齒，逮下之道，前人雖卑，其司正命之飲酒，呼之稱謂尊於酬者，故受酬者為某子，酬他為某也。云「《春秋傳》曰」者，案莊十年秋九月經書︰「荊敗蔡師于莘，以蔡矦獻舞歸。」《公羊傳》曰︰「荊者何？州名也。州不若國，國不若氏，氏不若人，人不若名，名不若字，字不若子。」何休云︰「爵最尊也。」鄭引之者，証旅酬下為上之義。酬者稱字，受酬者稱子，子是尊稱。云「此言某酬某子者，《射禮》略於《飲酒》，《飲酒》言某子受酬，以飲酒為主」者，此《鄉射》主於射，略於《飲酒》，故稱酬他者字，又稱受酬飲酒者為子，是字不若子。《飲酒》言「某子受酬」，直以飲酒為主故也。</p>
<p class="strong" id="online_toc_755">受酬者降席。司正退立于西序端，東面。</p>
<p class="zhushi" id="online_toc_756">退立，俟後酬者也。始升相，立階西北面。</p>
<p class="jianshu" id="online_toc_757"><span class="yinwen">疏</span>「受酬」至「東面」。○注「退立」至「北面」。○釋曰︰云「始升相，立階西北面」者，《鄉飲酒》注亦然。知者，以司正升自西階，與西階之酬者立，故知始時在西階西北面也。</p>
<p class="strong" id="online_toc_758">眾受酬者拜，興、飲，皆如賓酬主人之禮。辯，遂酬在下者，皆升，受酬于西階上。</p>
<p class="zhushi" id="online_toc_759">在下，謂賓黨也。《鄉飲酒》記曰︰「主人之贊者，西面北上，不與，無算爵然後與。」此異於賓。</p>
<p class="jianshu" id="online_toc_760"><span class="yinwen">疏</span>「眾受」至「階上」。○注「在下」至「於賓」。○釋曰︰引《鄉飲酒》記者，欲見賓黨在西，主黨在東，主黨不與酬之義。</p>
<p class="strong" id="online_toc_761">卒受者以觶降，奠于篚。</p>
<p class="strong" id="online_toc_762">司正降復位，</p>
<p class="jianshu" id="online_toc_763"><span class="yinwen">疏</span>「司正降復位」。○釋曰︰自此盡「唯賓」，論舉觶於賓與大夫，為無算爵之事。云「司正降復位」者，司正當監旅酬訖，故降，使二人舉觶于賓與大夫，為無算始也。</p>
<p class="strong" id="online_toc_764">使二人舉觶于賓與大夫。</p>
<p class="zhushi" id="online_toc_765">二人，主人之贊者。</p>
<p class="strong" id="online_toc_766">舉觶者皆洗觶，升，實之，西階上北面，皆坐奠觶，拜，執觶興。賓與大夫皆席末答拜。舉觶者皆坐祭，遂飲，卒觶，興，坐奠觶，拜，執觶興。賓與大夫皆答拜。舉觶者逆降，洗，升實觶，皆立于西階上，北面，東上。賓與大夫拜。舉觶者皆進，坐奠于薦右。</p>
<p class="zhushi" id="online_toc_767">坐奠之，不敢授。</p>
<p class="jianshu" id="online_toc_768"><span class="yinwen">疏</span>「舉觶」至「薦右」。○注「坐奠之不敢授」。○釋曰︰賓與大夫皆席末答拜者，皆席西南面答拜。云「皆進，坐奠于薦右」者，以其將飲者於右，故也。云「坐奠之，不敢授」者，對獻酬時親授主人之贊者，卑不敢親授觶也。</p>
<p class="strong" id="online_toc_769">賓與大夫辭，坐受觶以興。</p>
<p class="zhushi" id="online_toc_770">辭，辭其坐奠觶。</p>
<p class="jianshu" id="online_toc_771"><span class="yinwen">疏</span>「賓與」至「以興」。○注「辭辭其坐奠觶」。○釋曰︰必辭者，贊者不敢親授，賓與大夫不可自尊，故辭之。不言「取」而言「受」者，亦是若親受之然。</p>
<p class="strong" id="online_toc_772">舉觶者退反位，皆拜送，乃降。賓與大夫反奠于其所，興。</p>
<p class="zhushi" id="online_toc_773">不舉者，盛禮已崇。古文曰反坐。</p>
<p class="jianshu" id="online_toc_774"><span class="yinwen">疏</span>「舉觶」至「所興」。○注「不舉」至「反坐」。○釋曰︰崇，重也。凡飲酒，禮成於酬。前已旅酬，所盛禮已重，今主人復舉觶，為無算爵，盡歡情，客不盡主人歡，故且奠之。未舉之，故不奠薦左。</p>
<p class="strong" id="online_toc_775">若無大夫，則唯賓。</p>
<p class="zhushi" id="online_toc_776">長一人舉觶，如《燕禮》媵爵之為。</p>
<p class="jianshu" id="online_toc_777"><span class="yinwen">疏</span>若「無大夫則唯賓」。○注「長一」至「之為」。○釋曰︰曏二人舉觶為賓與大夫，今若無大夫，當闕一人，故云「則唯賓」也。云「長一人舉觶，如《燕禮》媵爵之為」者，燕禮初，二大夫媵觶，至旅酬，復使二人，君命長媵一爵於君，與此同，故云如《燕禮》之為彼旅酬。此為無算爵，不同，但一人是同，故引為証也。</p>
<p class="strong" id="online_toc_778">司正升自西階，阼階上受命于主人，適西階上，北面請坐于賓。</p>
<p class="zhushi" id="online_toc_779">請坐，欲與賓燕，盡殷勤也。至此盛禮以成，酒清肴乾，強有力者猶倦焉。</p>
<p class="jianshu" id="online_toc_780"><span class="yinwen">疏</span>「司正」至「于賓」。○注「請坐」至「倦焉」。○釋曰︰自此盡「少退北上」，論請坐徹俎之事。云「酒清肴乾，強有力者猶倦焉」者，此《禮記‧聘義》文。案彼云︰「故強有力者將以行禮也，酒清人渴而不敢飲也，肉乾人飢而不敢食也，日莫人倦。」引之者，証此賓須坐之義。</p>
<p class="strong" id="online_toc_781">賓辭以俎。</p>
<p class="zhushi" id="online_toc_782">俎者，肴之貴者也。辭之者，不敢以燕坐褻貴肴。</p>
<p class="jianshu" id="online_toc_783"><span class="yinwen">疏</span>「賓辭以俎」。○注「俎者」至「貴肴」。○釋曰︰俎所盛骨體，骨體是肴之貴者，故辭之也。</p>
<p class="strong" id="online_toc_784">反命于主人，主人曰︰「請徹俎。」賓許。司正降自西階，階前命弟子俟徹俎。</p>
<p class="zhushi" id="online_toc_785">弟子，賓黨也。俎者，主人贊者設之。今賓辭之，使其黨俟徹，順賓意也。上言「請坐于賓」，此言「主人曰」，互相備耳。</p>
<p class="jianshu" id="online_toc_786"><span class="yinwen">疏</span>「反命」至「徹俎」。○注「弟子」至「備耳」。○釋曰︰知弟子是賓黨者，以其司正降自西階，階前命之，明賓黨弟子在西階東面也。必使賓黨弟子者，徹俎是賓請之，故鄭云「俎者，主人贊者設之，今賓辭之，使其黨俟徹，順賓意也」。云「上言請坐于賓，此言主人曰，互相備耳」者，凡辭，皆司正請于主人，主人有命，司正乃傳告賓。今上文云司正「請坐于賓」，直見司正傳主人辭，不見「主人曰請坐于賓」之辭，此經直見「主人曰請徹俎」，不見司正傳主人以告賓，是互相備也。不言「互文」而云「互相備」者，凡言互文者，各舉一事，一事自周，是互文。此據一邊禮，一邊禮不備，文相續乃備，故云互相備。若云「糗餌粉餈」，鄭注云「餌言糗，餈言粉，互相足」之類也。</p>
<p class="strong" id="online_toc_787">司正升，立于序端。賓降席，北面。主人降席自南方，阼階上北面。大夫降席，席東南面。</p>
<p class="zhushi" id="online_toc_788">俟弟子升受俎。</p>
<p class="jianshu" id="online_toc_789"><span class="yinwen">疏</span>「司正」至「南面」。○注「俟弟子升受俎」。○釋曰︰云「俟弟子升受俎」者，下云「司正以俎出授從者」，注云︰「授賓家從來者也，所以厚禮之。」則此弟子升受俎者。案下文據大夫與主人而言，若賓俎授司正，非弟子也。</p>
<p class="strong" id="online_toc_790">賓取俎，還授司正。司正以降自西階，賓從之降，遂立于階西，東面。司正以俎出，授從者。</p>
<p class="zhushi" id="online_toc_791">授賓家從來者也。古者與人飲食，必歸其盛者，所以厚禮之。</p>
<p class="jianshu" id="online_toc_792"><span class="yinwen">疏</span>注「授賓」至「禮之」。○釋曰︰云「古者與人飲食，必歸其盛者，所以厚禮之」者，《鄉飲酒》、《燕禮》、《大射》賓客皆有俎，徹歸客之左右，俎是肴之貴，是歸其盛者。《公食大夫》既食，「有司卷三牲之俎，歸于賓館」。故總云古者與人飲食必歸其盛者，所以厚禮之也。</p>
<p class="strong" id="online_toc_793">主人取俎，還授弟子。弟子受俎，降自西階以東。主人降自阼階，西面立。</p>
<p class="zhushi" id="online_toc_794">以東，授主人侍者。</p>
<p class="jianshu" id="online_toc_795"><span class="yinwen">疏</span>「主人」至「面立」。○注「以東」至「侍者」。○釋曰︰云「以東，授主人侍」者，弟子是賓黨，非主人之贊者，故知徹主人俎，還授主人侍者，歸入於內也。</p>
<p class="strong" id="online_toc_796">大夫取俎，還授弟子。弟子以降自西階，遂出授從者。大夫從之降，立于賓南。</p>
<p class="zhushi" id="online_toc_797">凡言還者，明取俎各自鄉其席。</p>
<p class="strong" id="online_toc_798">眾賓皆降，立于大夫之南，少退，北上。</p>
<p class="zhushi" id="online_toc_799">從降，亦為將燕。</p>
<p class="jianshu" id="online_toc_800"><span class="yinwen">疏</span>注「從降亦為將燕」。○釋曰︰賓、主人、大夫有俎，從俎而降。此三賓無俎，亦從大夫而降，亦如賓、主人、大夫將燕，故同降同升也。</p>
<p class="strong" id="online_toc_801">主人以賓揖讓，說屨，乃升。大夫及眾賓皆說屨，升，坐。</p>
<p class="zhushi" id="online_toc_802">說屨者，將空坐，屨褻賤，不宜在堂也。說屨則摳衣，為其被地。</p>
<p class="jianshu" id="online_toc_803"><span class="yinwen">疏</span>「主人」至「升坐」。○注「說屨」至「被地」。○釋曰︰自此盡「門外再拜」，論升坐行無算爵，賓醉送出之事。云「說屨則摳衣，為其被地」者，《曲禮》云「摳衣趨隅」，彼謂升席時，引之証說屨，低身亦然，若不摳衣，恐衣被地履之。但對文上曰衣，下曰裳，散文衣裳通，此衣即裳也。案《少儀》云︰「排闔說屨於戶內，一人而已矣。」鄭注云︰「雖眾敵，猶有所尊也。」彼尊卑在室，則尊者說屨在戶內，自餘說屨於戶外。若尊卑在堂，則亦尊者一人說屨在堂，自餘說屨於堂下，是以《燕禮》、《大射》臣皆說屨於階下。公不見說屨之文，明公舄在堂矣。此乃《鄉飲酒》臣禮，賓主人行敵禮，故皆說屨於堂下也。</p>
<p class="strong" id="online_toc_804">乃羞。</p>
<p class="zhushi" id="online_toc_805">羞，進也。所進者，狗胾醢也。燕設啗具，所以案酒。</p>
<p class="jianshu" id="online_toc_806"><span class="yinwen">疏</span>「乃羞」。○注「羞進」至「案酒」。○釋曰︰云「所進者，狗胾醢也」者，以其牲用狗，故知狗胾醢。醢未必狗，以其醢豫造乃成，非臨時之物，故知非狗，連言之也。</p>
<p class="strong" id="online_toc_807">無算爵。使二人舉觶。賓與大夫不興，取奠觶飲，卒觶，不拜。</p>
<p class="zhushi" id="online_toc_808">二人，謂曏者二人也。使之升，立于西階上。賓與大夫將旅，當執觶也。卒觶者固不拜矣，著之者，嫌坐卒爵者拜既爵。此坐于席，禮既殺，不復崇。</p>
<p class="jianshu" id="online_toc_809"><span class="yinwen">疏</span>○釋曰︰經「賓」上有「于」字者，誤。以此二觶仍是前二人所舉者，今以二人升者，舉發使行無算爵，非新觶，以鄭注可知，故誤有也。若然，舉觶上屬，實下屬為句也。云「卒觶者固不拜矣，著之者，嫌坐卒爵者拜既爵」者，上正旅酬時，賓酬主人，賓不祭，卒觶，不拜，不洗，今此二人舉觶，禮彌殺，故云卒觶者固不拜矣。嫌坐卒爵者拜既爵者，以正獻酬時皆坐，卒爵拜既爵，嫌此無算爵飲，卒觶，亦有拜義，故明之。云「坐于席，禮既殺，不復崇」者，此決正行獻酬時，在於階下，有拜既爵，此說屨就席，禮既殺，不復崇重，故無拜爵也。</p>
<p class="strong" id="online_toc_810">執觶者受觶，遂實之。賓觶以之主人，大夫之觶長受，</p>
<p class="zhushi" id="online_toc_811">長，眾賓長。</p>
<p class="strong" id="online_toc_812">而錯，皆不拜。</p>
<p class="zhushi" id="online_toc_813">錯者，實主人之觶，以之次賓也。實賓長之觶，以之次大夫，其或多者，迭飲於坐而已，皆不拜受，禮又殺也。</p>
<p class="jianshu" id="online_toc_814"><span class="yinwen">疏</span>注「錯者」至「殺也」。○釋曰︰云「其或多者，迭飲於坐而已」者，眾賓之長在賓西者三人，大夫則席於賓東。若大夫亦三人，則與眾賓等，得交錯相酬。言其或多者，若有一大夫，則眾賓二人無所酬，直二人迭飲而已。若大夫四人已上，多於三賓，自三人之外，亦無所酬，則亦自相酬，迭飲而已。云「皆不拜受，禮殺也」者，上二人舉觶於賓與大夫，皆拜受，及飲卒不拜，是其殺。今眾賓與大夫不拜受觶，故言禮又殺也。</p>
<p class="strong" id="online_toc_815">辯，卒受者興，以旅在下者于西階上。</p>
<p class="zhushi" id="online_toc_816">眾賓之末，飲而酬主人之贊者；大夫之末，飲而酬賓黨，亦錯焉。不使執觶者酌，以其將旅酬，不以己尊孤人也。其末若皆眾賓，則先酬主人之贊者，若皆大夫，則先酬賓黨而已。執觶者酌，在上辯，降復位。</p>
<p class="jianshu" id="online_toc_817"><span class="yinwen">疏</span>「辯卒」至「階上」。○注「眾賓」至「復位」。○釋曰︰經云「辯」，謂堂上眾賓已上皆飲訖。云「卒受」者，謂最末后飲者。云「眾賓之末，飲而酬主人之贊者；大夫之末，飲而酬賓黨，亦錯焉」者，此亦若堂上交錯也。云「不使執觶者酌」，謂不使二人執觶者酌。云「以其將旅酬，不以己尊孤人也」者，其堂上皆坐行酒，至此立階上，旅在下，解經「興，以旅在下者」。云「其末若皆眾賓，則先酬主人之贊」者，謂大夫或少或無，則眾賓為末飲也。云「若皆大夫」者，謂大夫多，眾賓遍后，二觶並酬大夫，則大夫為末飲也。云「執觶者酌在上辯，降復位」者，謂二人舉觶酌堂上眾賓已上辯，其堂下自酌相旅，二人無事，故降復于東階前，西面北上位也。故《鄉飲酒》記云︰「主人之贊者西面北上，不與，無算爵然後與。」必知復位者，下經云「執觶者皆與旅」是也。</p>
<p class="strong" id="online_toc_818">長受酬，酬者不拜，乃飲，卒觶，以實之。</p>
<p class="zhushi" id="online_toc_819">言酬者不拜者，嫌酬堂下異位當拜也。古文曰受酬者不拜。</p>
<p class="jianshu" id="online_toc_820"><span class="yinwen">疏</span>「長受」至「實之」。○注「言酬」至「不拜」。○釋曰︰謂堂下或賓黨之長，或主人贊者之長，受堂上酬，酬者不拜。鄭云「酬者不拜者，嫌酬堂下異位，當拜也」者，嫌堂下異位，堂上酬堂下當拜，故明之也。</p>
<p class="strong" id="online_toc_821">受酬者不拜受。</p>
<p class="zhushi" id="online_toc_822">禮殺，進受尊者之酬，猶不拜。</p>
<p class="jianshu" id="online_toc_823"><span class="yinwen">疏</span>「受酬者不拜受」。○注「禮殺」至「不拜」。○釋曰︰堂下卑者受堂上尊者酒當拜，由禮殺，雖尊者之酬，猶不拜也。</p>
<p class="strong" id="online_toc_824">辯旅，皆不拜。</p>
<p class="zhushi" id="online_toc_825">主人之贊者於此始旅，嫌有拜。</p>
<p class="jianshu" id="online_toc_826"><span class="yinwen">疏</span>「辯旅皆不拜」。○注「主人」至「有拜」。○釋曰︰以《鄉飲酒》記云︰「主人之贊者不與，無算爵然後與。」故鄭偏言主人之贊者於此始旅，嫌有拜，故明之也。</p>
<p class="strong" id="online_toc_827">執觶者皆與旅。</p>
<p class="zhushi" id="online_toc_828">嫌已飲不復飲也。上使之勸人耳，非逮下之惠也。亦自以齒與於旅也。</p>
<p class="jianshu" id="online_toc_829"><span class="yinwen">疏</span>「執觶者皆與旅」。○注「嫌已」至「旅也」。○釋曰︰此即上文二人舉觶者於西階上，已卒觶，故鄭云「嫌已飲不復飲也」。</p>
<p class="strong" id="online_toc_830">卒受者以虛觶降，奠于篚。執觶者洗，升實觶，反奠于賓與大夫。</p>
<p class="zhushi" id="online_toc_831">復奠之者，燕以飲酒為歡，醉乃止，主人之意也。（今文無執觶及賓觶、大夫之觶，皆為爵。實觶，觶為之。）</p>
<p class="strong" id="online_toc_832">無算樂。</p>
<p class="zhushi" id="online_toc_833">合鄉樂無次數。</p>
<p class="jianshu" id="online_toc_834"><span class="yinwen">疏</span>○釋曰︰（今文此經云執觶者，無此執觶，又今文無執觶及賓觶、大夫之觶皆為爵，不從者，以其皆在無算爵之科，明不為爵。云「實觶，觶為之」者，亦不從也。）○注「合鄉樂無次數」。○釋曰︰知合鄉樂《二南》者，約上正歌時不略，其正已歌鄉樂。但上有次第，先歌《關雎》，次歌《葛覃》、《卷耳》，次歌《鵲巢》、《采蘋》、《采蘩》，皆三終，有次數。今無次數，在賓主所好也。</p>
<p class="strong" id="online_toc_835">賓興，樂正命奏《陔》。</p>
<p class="zhushi" id="online_toc_836">《陔》，《陔夏》，其詩亡。《周禮》賓醉而出，奏《陔夏》。《陔夏》者，天子諸矦以鍾鼓，大夫、士鼓而已。</p>
<p class="jianshu" id="online_toc_837"><span class="yinwen">疏</span>「賓興」至「奏陔」。○注「陔陔」至「而已」。○釋曰︰此賓興，即命奏，下文賓降，乃作樂也。云「《陔》，《陔夏》其詩亡」者，《九夏》皆《詩》篇，鄭注《鍾師》云︰「歌之大者，載在樂章，樂崩亦從而亡。」云「《周禮》」者，《鍾師》云︰《陔夏》，杜子春云︰「客醉而出，奏《陔夏》。」雖非正文，亦據《周禮》而言。云「《陔夏》者，天子諸矦以鍾鼓」，知者，《鍾師》云︰「以鍾鼓奏《九夏》。」是天子法。襄公四年︰「穆叔如晉，晉矦饗之，金奏《肆夏》之三，不拜。」則《陔夏》奏用鍾矣。大夫、士尚有鼓，明諸矦亦有鼓，故總云「天子、諸矦以鍾鼓」。知「大夫、士用鼓」者，此《鄉射》、《鄉飲酒》皆有鼓，故知以鼓奏《陔》而已也。</p>
<p class="strong" id="online_toc_838">賓降及階，《陔》作。賓出，眾賓皆出，主人送于門外，再拜。</p>
<p class="zhushi" id="online_toc_839">拜送賓于門東，西面。賓不答拜，禮有終。</p>
<p class="jianshu" id="online_toc_840"><span class="yinwen">疏</span>「賓降」至「再拜」。○注「拜送」至「有終」。○釋曰︰知「拜送賓于門東，西面」者，此約迎賓時於此拜也。云「不答拜，禮有終」者，以行禮有終，故不答也。</p>
<p class="strong" id="online_toc_841">明日，賓朝服以拜賜于門外。</p>
<p class="zhushi" id="online_toc_842">拜賜，謝恩惠也。</p>
<p class="jianshu" id="online_toc_843"><span class="yinwen">疏</span>「明日」至「門外」。○釋曰︰自此盡「經末」，論息勞司正之事。</p>
<p class="strong" id="online_toc_844">主人不見，如賓服，遂從之，拜辱于門外，乃退。</p>
<p class="zhushi" id="online_toc_845">不見，不褻禮也。拜辱，謝其自屈辱。</p>
<p class="jianshu" id="online_toc_846"><span class="yinwen">疏</span>「主人」至「乃退」。○注「不見」至「屈辱」。○釋曰︰不見不褻禮者，禮不欲數，數則瀆。今主人不見，恐相褻，故不見也。</p>
<p class="strong" id="online_toc_847">主人釋服，乃息司正。</p>
<p class="zhushi" id="online_toc_848">釋服，說朝服，服玄端也。息猶勞也。勞司正，謂賓之與之飲酒，以其昨日尢勞倦也。《月令》曰︰「勞農以休息之。」</p>
<p class="jianshu" id="online_toc_849"><span class="yinwen">疏</span>「主人」至「司正」。○注「釋服」至「息之」。○釋曰︰上文主人如賓服，則主人亦朝服矣。今言「釋服」，謂釋去朝服。朝服之下，衣則次玄端，故知「釋服說朝服服玄端也」。玄端即朝服之下易其裳為異也。《月令》者，彼是十月農功畢，勞農以休息之，為息田夫之臘祭，引之者，証息勞來休息之義也。</p>
<p class="strong" id="online_toc_850">無介。</p>
<p class="zhushi" id="online_toc_851">勞禮略，貶於飲酒也。此已下皆記禮之異者。</p>
<p class="jianshu" id="online_toc_852"><span class="yinwen">疏</span>「無介」。○注「勞禮」至「異者」。○釋曰︰云「勞禮略，貶於飲酒也」者，謂貶於《鄉飲酒》，《鄉飲酒》禮有介，此上司正飲酒及此勞禮皆無介，是貶於《鄉飲酒》也。云「此以下皆記禮之異」者，謂息司正之禮與上飲酒禮異之事也。</p>
<p class="strong" id="online_toc_853">不殺。</p>
<p class="zhushi" id="online_toc_854">無俎故也。</p>
<p class="jianshu" id="online_toc_855"><span class="yinwen">疏</span>「不殺」。○注「無俎故也」。○釋曰︰下文云「無俎」，無俎故不殺，殺即有俎也。</p>
<p class="strong" id="online_toc_856">使人速。</p>
<p class="zhushi" id="online_toc_857">速，召賓。</p>
<p class="jianshu" id="online_toc_858"><span class="yinwen">疏</span>「使人速」。○注「速召賓」。○釋曰︰若《公食》使人召之還，司正為擯也。</p>
<p class="strong" id="online_toc_859">迎于門外，不拜，入，升。不拜至，不拜洗。薦脯醢，無俎。賓酢主人，主人不崇酒，不拜眾賓。既獻眾賓，一人舉觶，遂無算爵。</p>
<p class="zhushi" id="online_toc_860">言遂者，明其間闕也。賓坐奠觶于其所，擯者遂受命于主人，請坐于賓，賓降說屨升坐矣。不言遂請坐者，請坐主於無算爵。</p>
<p class="jianshu" id="online_toc_861"><span class="yinwen">疏</span>「迎于」至「算爵」。○注「言遂」至「算爵」。○釋曰︰云「言遂者，明其間闕也」者，間闕謂間一人舉觶，下有工升歌，立司正旅酬，及二人舉觶及徹俎之事，以其闕此數事，故云「遂無算爵」也。云「賓坐奠觶于其所，擯者遂受命于主人，請坐于賓，賓降說屨升坐矣」，此並依正飲酒禮。不言遂請坐者，請坐主於無算爵者，以其請坐主於無算爵，今言無算爵，自然請坐可知，故不須言請坐于賓也。</p>
<p class="strong" id="online_toc_862">無司正。</p>
<p class="zhushi" id="online_toc_863">使擯者而已，不立之。</p>
<p class="jianshu" id="online_toc_864"><span class="yinwen">疏</span>「無司正」。○注「使擯」至「立之」。○釋曰︰不立司正，亦是與飲酒禮異。</p>
<p class="strong" id="online_toc_865">賓不與。</p>
<p class="zhushi" id="online_toc_866">昨日至尊，不可褻也。古文與作豫。</p>
<p class="jianshu" id="online_toc_867"><span class="yinwen">疏</span>「賓不與」。○注「昨日」至「作豫」。○釋曰︰賓者，主人所尊敬，不可復召之，復召之亦是褻瀆也。</p>
<p class="strong" id="online_toc_868">征唯所欲，</p>
<p class="zhushi" id="online_toc_869">征，召也。謂所欲請呼。</p>
<p class="jianshu" id="online_toc_870"><span class="yinwen">疏</span>「征唯所欲」。○注「征召」至「請呼」。○釋曰︰須止則止，須召則召，在主人之意，故云「所欲請呼」也。</p>
<p class="strong" id="online_toc_871">以告於鄉先生、君子可也。</p>
<p class="zhushi" id="online_toc_872">告，請也。鄉先生，鄉大夫致仕者也。君子，有大德行不仕者。</p>
<p class="jianshu" id="online_toc_873"><span class="yinwen">疏</span>「以告」至「可也」。○注「告請」至「仕者」。○釋曰︰云「鄉大夫致仕者也」者，此即《鄉飲酒》注云「先生，謂老人教學人」。云「君子，有大德行不仕」者，大德行，謂六德、六行，可貢而不仕者。此即居士縞帶，亦曰處士。</p>
<p class="strong" id="online_toc_874">羞唯所有。</p>
<p class="zhushi" id="online_toc_875">用時見物。</p>
<p class="jianshu" id="online_toc_876"><span class="yinwen">疏</span>「羞唯所有」。○注「用時見物」。○釋曰︰謂昨日所有之餘見物。</p>
<p class="strong" id="online_toc_877">鄉樂唯欲。</p>
<p class="zhushi" id="online_toc_878">不歌《雅》、《頌》，取《周》、《召》之《詩》，在所好。</p>
<p class="jianshu" id="online_toc_879"><span class="yinwen">疏</span>「鄉樂唯欲」。○注「不歌」至「所好」。○釋曰︰此即與上無算樂同，而云不歌《雅》、《頌》者，以其上飲酒主於射，略於樂，不用《小雅》。此非鄉射，而亦不歌《雅》、《頌》者，亦不可過于正飲酒禮，故云「《周》、《召》之詩在所好」也。</p>
<p class="strong" id="online_toc_880">記。大夫與，則公士為賓。</p>
<p class="zhushi" id="online_toc_881">不敢使鄉人加尊於大夫也。公士，在官之士。鄉賓主用處士。</p>
<p class="jianshu" id="online_toc_882"><span class="yinwen">疏</span>「記大」至「為賓」。○注「不敢」至「處士」。○釋曰︰據此鄉射使處士無爵命者為賓，故有大夫來，不以鄉人加尊於大夫，故易去之，使公士為賓。若然，《鄉飲酒》貢士法︰賢者為賓，其次為介，又其次為眾賓。有大夫來，不易去之，以其賓擬貢故也。云「鄉賓主用處士」，即君子者也。</p>
<p class="strong" id="online_toc_883">使能，不宿戒。</p>
<p class="zhushi" id="online_toc_884">能者敏於事，不待宿戒而習之。</p>
<p class="jianshu" id="online_toc_885"><span class="yinwen">疏</span>「使能不宿戒」。○注「能者」至「習之」。○釋曰︰解上賓用處士。云「能者敏於事」者，《孝經》云︰「參不敏。」鄭云︰「敏猶達也。」則此通達於事。</p>
<p class="strong" id="online_toc_886">其牲，狗也。</p>
<p class="zhushi" id="online_toc_887">狗取擇人。</p>
<p class="jianshu" id="online_toc_888"><span class="yinwen">疏</span>「其牲狗也」。○注「狗取擇人」。○釋曰︰《鄉飲酒》、《鄉射》義取擇賢士為賓，天子已下，燕亦用狗，亦取擇人可與燕者。</p>
<p class="strong" id="online_toc_889">亨于堂東北。</p>
<p class="zhushi" id="online_toc_890">《鄉飲酒義》曰︰「俎陽氣之所發也。」</p>
<p class="jianshu" id="online_toc_891"><span class="yinwen">疏</span>「亨于堂東北」。○注「鄉飲」至「發也」。○釋曰︰陽氣起於東北而盛於南方，亨狗于東北，飲酒是陽，故法之。</p>
<p class="strong" id="online_toc_892">尊，綌冪。賓至，徹之。</p>
<p class="strong" id="online_toc_893">以綌為冪，取其堅潔。</p>
<p class="jianshu" id="online_toc_894"><span class="yinwen">疏</span>○○釋曰︰凡冪者皆為塵埃加，故設之。但用冪不用冪不同者，凡用醴，皆不見用冪，質故也。即《士冠》禮子，《昏禮》禮賓贊禮婦，《聘禮》禮賓，此等用醴皆無冪是也。醮無酒，亦用冪者，從禮子，質也。或以尊厭卑，亦無冪。《燕禮》君尊，有冪，方圜壺則無冪。《昏禮》尊於室內有冪，尊於房戶外為媵御賤，故無冪。《鄉飲酒》、《鄉射》有冪者，無所厭故也。若祭祀之冪，《冪人》云︰「以疏布冪八尊。」鄭云︰「天地之神尚質。」「以畫布冪六彝。」鄭云︰「宗廟可以文。」「凡王巾皆黼。」注云︰「周尚武，其用文德則黻可。」諸矦無文，或與王同。其喪中之冪皆用疏布。《士喪禮》小斂用功布，大斂亦同。《士虞》用綌冪，與吉同，大夫亦當然也。云「賓至，徹之」者，巾冪必布，執冪，賓未至，恐塵加，賓至，徹去不復用，以其《鄉射》、《飲酒》不見更用之文故也。《燕禮》君命徹冪，則未命之前重用之者。君尊，久設恐塵，故重覆之。</p>
<p class="strong" id="online_toc_895">蒲筵，緇布純。</p>
<p class="zhushi" id="online_toc_896">筵，席也。純，緣。</p>
<p class="jianshu" id="online_toc_897"><span class="yinwen">疏</span>「蒲筵緇布純」。○注「筵席也純緣」。○釋曰︰鄉大夫、州長與鄉人習禮，雖有公卿之尊，無加席，唯一種，故記人記之云筵席者，鄭注《周禮‧序官》云︰「鋪陳曰筵，藉之曰席。」然其言之筵席，通但在地者為筵，取鋪陳之義，在上曰席，取相承藉之義耳。</p>
<p class="strong" id="online_toc_898">西序之席，北上。</p>
<p class="zhushi" id="online_toc_899">眾賓統於賓。</p>
<p class="jianshu" id="online_toc_900"><span class="yinwen">疏</span>「西序之席北上」。○注「眾賓統於賓」。○釋曰︰眾賓之席繼賓，己西南面東上，今云「西序之席北上」者，謂眾賓有東面者則北上，此東面非常，故記之也。若然，此鄉射上設席，雖不言眾賓之數，上文云「三拜眾賓」，鄭云︰「三拜，示遍也。」則眾賓亦三人矣。而復有東面者，若公卿大夫多，尊東不受則於尊西，賓近於西，則三賓東面北上，統於賓也。</p>
<p class="strong" id="online_toc_901">獻用爵，其他用觶。</p>
<p class="zhushi" id="online_toc_902">爵尊，不可褻也。</p>
<p class="strong" id="online_toc_903">以爵拜者，不徒作。</p>
<p class="zhushi" id="online_toc_904">以爵拜，謂拜既爵。徒猶空也。作，起也。不空起，言起必酢主人。</p>
<p class="strong" id="online_toc_905">薦，脯用籩，五膱，祭半膱，橫于上。醢以豆，出自東房。膱長尺二寸。</p>
<p class="zhushi" id="online_toc_906">脯用籩，籩宜乾物也。醢以豆，豆宜濡物也。膱猶脡也，為記者異耳。祭橫于上，殊之也。於人為縮。膱廣狹未聞也。古文膱為胾，今文或作植。</p>
<p class="jianshu" id="online_toc_907"><span class="yinwen">疏</span>「薦脯」至「二寸」。○注「脯用」至「作植」。○釋曰︰云「豆，宜濡物也」者，案《王制》云︰「一為乾豆。」鄭云︰「謂臘之以為祭祀，豆實。」與此違者，以其豆實則醢也。鄭注《周禮‧醢人》云︰「作醢及贊者，必先膊乾其肉，乃後細莝之，雜以梁麴及鹽漬，以美酒塗置甌中，百日則成矣。」是乾以為豆實，醢是也。云「膱猶脡也，為記者異耳」者，《鄉飲酒》記云︰「脯五脡。」此云五膱，膱與脡不同，非訓之，是記者異，名不同，非別有義，故鄭云膱猶脡也。云「於人為縮」者，脯法於人為縮者，《鄉飲酒》記引《曲禮》云︰「以脯修置者，左朐右末。」鄭注《曲禮》云︰「屈中曰朐。」取左手案之，右手擘之，便故。於人為縮。橫，祭半膱橫上，於脯為橫，於人則為縱也。</p>
<p class="strong" id="online_toc_908">俎由東壁，自西階升。</p>
<p class="zhushi" id="online_toc_909">狗既亨，載于東方。</p>
<p class="jianshu" id="online_toc_910"><span class="yinwen">疏</span>○注釋曰︰云「狗既亨，載于東方」者，上云「亨于堂東北」，今云「俎由東壁」者，亨在東北，實俎曰載，載則於東方，東方則東壁，故云俎由東壁也。云「自西階升」者，既由東壁，恐如祭饌由東階升，故記人明之。若祭饌則東階升，《特牲》、《少牢》是也。尊神，故由阼階升。</p>
<p class="strong" id="online_toc_911">賓俎，脊、脅、肩、肺。主人俎，脊、脅、臂、肺。肺皆離。皆右體也。進腠。</p>
<p class="zhushi" id="online_toc_912">以骨名肉，貴骨也。賓俎用肩，主人用臂，尊賓也。離猶㨒也。腠，膚理也。進理，謂前其本。右體，周所貴也。若有尊者，則俎其餘體也。</p>
<p class="jianshu" id="online_toc_913"><span class="yinwen">疏</span>「賓俎」至「進腠」。○注「以骨」至「體也」。○釋曰︰云「以骨名肉」者，骨為本，有名，肉為末，無名。所食即肉，故以骨名肉，必知骨有肉者，《特牲》「乃食舉」，注云︰「舉言食者，明凡解體皆連肉。」是有肉也。云「賓俎用肩，主人用臂，尊賓也」者，此據前三體而言，以其體有肩、臂、臑。《禮記‧祭統》云︰「周人貴肩。」為其顯，故賓用肩，尊賓也。云「離猶㨒也」者，案《禮記‧少儀》云︰「牛羊之肺，離而不提心。」鄭云︰「提猶絕也。釗離之不絕中央少者。」中央少者，即是心也。此將食，舉肺也。云「進理，謂前其本」者，此與《公食》同，生人食法。《少牢》進下者，是鬼神食法。云「右體，周所貴也」者，對左，殷所貴。云「若有尊」者，則俎其餘體也者，前有三，肩、臂、臑，以次用之。賓、主、已用肩臂，有一大夫則用臑，二大夫則取後體用膊，若有三大夫巳上則用胳，其脊、脅與賓、主同，故下文云「獲者之俎折脊脅肺臑」，注云「臑，若膊胳觳折之，以為大夫之餘體」是也。</p>
<p class="strong" id="online_toc_914">凡舉爵，三作而不徒爵。</p>
<p class="zhushi" id="online_toc_915">謂獻賓、獻大夫、獻工，皆有薦。</p>
<p class="jianshu" id="online_toc_916"><span class="yinwen">疏</span>注「謂獻」至「有薦」。○釋曰︰知此三人者，以其言三作，故知唯此三人而已。</p>
<p class="strong" id="online_toc_917">凡奠者於左，</p>
<p class="zhushi" id="online_toc_918">不飲，不欲其妨。</p>
<p class="jianshu" id="online_toc_919"><span class="yinwen">疏</span>「凡奠者於左」。○釋曰︰謂若酬賓奠於右，賓奠之於左。</p>
<p class="strong" id="online_toc_920">將舉者於右。</p>
<p class="zhushi" id="online_toc_921">便其舉也。</p>
<p class="jianshu" id="online_toc_922"><span class="yinwen">疏</span>「將舉者於右」。○釋曰︰謂若酬一人二人，舉奠之，於薦右后舉之者也。</p>
<p class="strong" id="online_toc_923">眾賓之長，一人辭洗，如賓禮。</p>
<p class="zhushi" id="online_toc_924">尊之於其黨。</p>
<p class="jianshu" id="online_toc_925"><span class="yinwen">疏</span>「眾賓」至「賓禮」。○注「尊之於其黨」。○釋曰︰此獻三賓之時，主人唯為長者一人洗爵，如經文恐已后更洗，故記人明之也。</p>
<p class="strong" id="online_toc_926">若有諸公，則如賓禮，大夫如介禮。無諸公，則大夫如賓禮。</p>
<p class="zhushi" id="online_toc_927">尊卑之差。諸公，大國之孤也。</p>
<p class="strong" id="online_toc_928">樂作，大夫不入。</p>
<p class="zhushi" id="online_toc_929">後樂賢也。</p>
<p class="strong" id="online_toc_930">樂正與立者齒。</p>
<p class="zhushi" id="online_toc_931">謂其飲之次也。尊樂正同於賓黨。《鄉飲酒》記曰︰「與立者皆薦以齒。」</p>
<p class="strong" id="online_toc_932">三笙一和而成聲。</p>
<p class="zhushi" id="online_toc_933">三人吹笙，一人吹和，凡四人也。《爾雅》曰︰「笙小者謂之和。」</p>
<p class="jianshu" id="online_toc_934"><span class="yinwen">疏</span>「三笙」至「成聲」。○注「三人」至「之和」。○釋曰︰云「《爾雅》曰︰笙小者謂之和」者，案《爾雅‧釋樂》云︰「大笙謂之巢。」孫氏注云︰「巢高碩。」又云︰「小者謂之和。」注云︰「和，小笙是也。」</p>
<p class="strong" id="online_toc_935">獻工與笙，取爵于上篚。既獻，奠于下篚。其笙，則獻諸西階上。</p>
<p class="zhushi" id="online_toc_936">奠爵于下篚，不復用也。今文無與笙。</p>
<p class="jianshu" id="online_toc_937"><span class="yinwen">疏</span>「獻工」至「階上」。○注「奠爵」至「與笙」。○釋曰︰云「奠爵于下篚，不復用也」者，謂堂上不復用，無妨堂下更入用之。知者，獻獲及釋獲者皆取而獻之是也。《大射》獻服不氏用散不用爵者，彼君禮，與此異也。</p>
<p class="strong" id="online_toc_938">立者，東面北上。</p>
<p class="zhushi" id="online_toc_939">賓黨。</p>
<p class="jianshu" id="online_toc_940"><span class="yinwen">疏</span>「立者東面北上」。○注「賓黨」。○釋曰︰此謂一命及不命來觀禮者，與堂下眾賓齒，東面北上而立。</p>
<p class="strong" id="online_toc_941">司正既舉觶而薦諸其位。</p>
<p class="zhushi" id="online_toc_942">薦於觶南。</p>
<p class="jianshu" id="online_toc_943"><span class="yinwen">疏</span>「司正」至「其位」。○注「薦於觶南」。○釋曰︰知薦於觶南不薦於觶北者，以司正觶南北面立，若薦觶北，與觶相隔，非位前，故知觶南位北也。</p>
<p class="strong" id="online_toc_944">三耦者，使弟子，司射前戒之。</p>
<p class="zhushi" id="online_toc_945">弟子，賓黨之少者也。前戒，謂先射請戒之。</p>
<p class="jianshu" id="online_toc_946"><span class="yinwen">疏</span>「三耦」至「戒之」。○注「弟子」至「戒之」。○釋曰︰云「使弟子，司射前戒之」者，謂請射之前戒之，以其經云「三耦俟於堂西」，故鄭云「前戒謂先射請戒之」也。</p>
<p class="strong" id="online_toc_947">司射之弓矢與扑，倚于西階之西。</p>
<p class="zhushi" id="online_toc_948">便其事也。</p>
<p class="jianshu" id="online_toc_949"><span class="yinwen">疏</span>「司射」至「之西」。○注「便其事也」。○釋曰︰此矢謂挾一個者，初，司射適堂西袒、決、遂，取弓矢于階西，兼挾一矢，則誘射之，弓矢亦在階西矣。若然，誘射訖，適堂西改取一个挾之，遂適階西取扑，此一個實在堂西，至視算之時，於西階西釋弓矢，去扑，獻釋獲者，此亦在西階西，故鄭云「便其事也」。</p>
<p class="strong" id="online_toc_950">司射既袒、決、遂而升，司馬階前命張矦，遂命倚旌。</p>
<p class="zhushi" id="online_toc_951">著並行也。古文曰︰遂命獲者倚旌。</p>
<p class="jianshu" id="online_toc_952"><span class="yinwen">疏</span>「司射」至「倚旌」。○注「著並」至「倚旌」。○釋曰︰云「著並行」者，謂司射與司馬有不並行事時，案上文將射，適堂西，袒決遂，取弓矢於西階上，北面告賓曰︰「弓矢既具，有司請射。」其時司馬即階前令倚旌，此皆同時，故鄭云著並行事。如上經納射器及比三耦以前，司射獨行事后及司正為司馬，與司射並行事，故記人記之也。</p>
<p class="strong" id="online_toc_953">凡矦，天子熊矦，白質；諸矦麋矦，赤質；大夫布矦，畫以虎豹；士布矦，畫以鹿豕。</p>
<p class="zhushi" id="online_toc_954">此所謂獸矦也，燕射則張之。鄉射及賓射，當張采矦二正。而記此者，天子諸矦之燕射，各以其鄉射之禮而張此矦，則經獸矦是也。由是云焉白質、赤質，皆謂采其地。其地不采者，白布也。熊、麋、虎、豹、鹿、豕，皆正面畫其頭象於正鵠之處耳。君畫一，臣畫二，陽奇陰偶之數也。燕射射熊、虎、豹，不忘上下相犯。射麋、鹿、豕，志在君臣相養也。其畫之皆毛物之。</p>
<p class="jianshu" id="online_toc_955"><span class="yinwen">疏</span>「凡矦」至「鹿豕」。○注「此所」至「物之」。○釋曰︰云「此所謂獸矦也」者，《周禮‧梓人》云「張獸矦以息燕」，注云「息者，休農息老物也。燕謂勞使臣，若與群臣飲酒而射」是也。云「燕射則張之」者，《燕禮》大射正為司射，如鄉射之禮，是諸矦燕用鄉射之禮，故云燕射則張之也。天子雖無文，據記天子燕射記，明天子燕射亦用鄉射之法也。云「鄉射及賓射，當張采矦二正」者，案《周禮》射人掌賓射，大夫、士同二正，是賓射二正。鄉射無文，知亦采矦二正者，《周禮》賓射與賓客為射，此鄉射雖與鄉人習禮，亦如賓主行射禮，又非私相燕勞，故約與賓射同也。言采矦者，《梓人》云︰「張五采之矦，則遠國屬。」是賓射之矦，故云采矦也。云「而記此者，天子諸矦之燕射，各以其鄉射之禮」者，以天子自用鄉射之禮，諸矦自用鄉射之禮，大夫士亦各隨其君用鄉射之禮也。用鄉射之禮，謂張矦道五十步及三耦，一與鄉射同。云「張此矦」，則經獸矦是也。云「由是云焉」者，謂由是用鄉射法，故云獸矦，於此鄉記也。云「白質、赤質，皆謂采其地」者，案《周禮‧掌蜃》云︰「共白盛之蜃。」則此以蜃灰涂之，使白為地。赤質者亦以赤涂之，使赤為地。云「不采者，白布也」者，謂大夫士直云布矦者也。云「熊、麋、虎、豹、鹿、豕，皆正面畫其頭」者，知皆畫首者，以其言貍首者，射不來者之首，明此獸矦等亦正面畫其頭也。云「象於正鵠之處耳」者，案《梓人》云「參分其廣，而鵠居一焉」，據《大射》之矦。若賓射之矦，則三分其矦正居一焉。若燕射之矦，則獸居一焉，故云象其正鵠之處耳。云「君畫一，臣畫二，陽奇陰偶之數也」者，《禮記‧郊特牲》云︰「君之南鄉，答陽之義也。臣之北面，答君也。」是君陽臣陰，又天一生水，地二生火，是一二陰陽之數，故云君一臣二，陽奇陰偶之數也。云「燕射射熊虎豹，不忘上下相犯」者，三者皆猛獸，不苟相下，若君臣之道，亦獻可者替，否者不苟相從，輒當犯顏而諫，似獸等，故用之。云「射麋、鹿、豕，志在君臣相養也」者，案《內則》云麋鹿豕皆有軒，並是可食之物，故云相養也。云「其畫之皆毛物之」者，此無正文，但畫五三三正之矦，各以其色，明畫獸矦亦以毛物畫之可知也。</p>
<p class="strong" id="online_toc_956">凡畫者，丹質。</p>
<p class="zhushi" id="online_toc_957">賓射之矦，燕射之矦，皆畫雲氣於側以為飾。必先以丹采其地，丹淺於赤。</p>
<p class="jianshu" id="online_toc_958"><span class="yinwen">疏</span>「凡畫者質丹」。○注「賓射」至「於赤」。○釋曰︰云「賓射之矦，燕射之矦」者，此鄉射以采矦二正，是賓射之矦也，此獸矦也，又是燕射之矦，故鄭並言之云「皆畫云氣於側以為飾」者，鄭解經凡言「畫」者，皆畫云氣，故以云氣解之也。蓋象云色，若賓射之矦，天子九十步矦，朱、白、蒼、黃、玄五正者，還畫此五色云氣於其側；七十步矦，朱、白、蒼三正者，還畫此三色云氣於其側；五十步矦，朱、綠二正者，還畫此二色云氣於其側，以為飾也。云「必先以丹采其地」者，欲畫此五色、三色云氣時，必先用丹采此地，乃於其上畫云氣也。天子矦九十步之內，更有七十、五十步矦。畿內諸矦七十步矦內，更有五十步矦。畿外諸矦者之九十步矦之內，更有七十、五十步矦。其畫之采皆如其數也。以矦數非一，尊卑又不同，故云「凡」以廣之，言凡畫云氣，以丹為質地者也。云「丹淺於赤」者，案《月令》云︰「乘朱路，駕赤駵，載赤旂，衣朱衣。」朱與赤互言之，即為一物。又案《冬官‧鍾氏》云︰「以朱湛丹秫。」四入為朱，色深而湛丹秫，故知丹淺於赤。鄭言此者，欲見以丹為地，丹上得見赤色云之義，故言此也。</p>
<p class="strong" id="online_toc_959">射自楹間，物長如笴，其間容弓，距隨長武。</p>
<p class="zhushi" id="online_toc_960">自楹間者，謂射於庠也。楹間，中央東西之節也。物，謂射時所立處也。謂之物者，物猶事也，君子所有事也。長如苛者，謂從畫之長短也。笴，矢幹也，長三尺，與跬相應，射者進退之節也。間容弓者，上下射相去六尺也。距隨者，物橫畫也，始前足至東頭為距，後足來合而南面為隨。武，跡也，尺二寸。</p>
<p class="jianshu" id="online_toc_961"><span class="yinwen">疏</span>「射自」至「長武」。○注「自楹」至「二寸」。○釋曰︰云「自楹間者，謂射於庠」也，知者，以其言楹閒則是庠，則物當楣，故知非射於序者也。云「楹間，中央東西節也」者，以其楹間北面無限，東楹西楹相當，故知東西之節也。云「長如笴者，謂從畫之長短也」者，其下有距隨為橫，此言物長，又是從跡之稱，故知南北之長短也。云「笴，矢幹也，長三尺」者，以《矢人職》得知也。云「與跬相應」者，《禮記‧祭義》云︰「故君子跬步而弗忘孝也。」一舉足謂之跬，再舉足謂之步。步射者，履物不過一跬，故知以三尺為限也。云「距隨者，物橫畫也，始前足至東頭為距，后足來合而南面為隨」者，謂上射下射並足處皆然。言長武，武，跡也，中人之跡尺二寸，謂橫尺二寸也。</p>
<p class="strong" id="online_toc_962">序則物當棟，堂則物當楣。</p>
<p class="zhushi" id="online_toc_963">是制五架之屋也。正中曰棟，次曰楣，前曰庪。</p>
<p class="jianshu" id="online_toc_964"><span class="yinwen">疏</span>○注釋曰︰云「是製五架之屋也」者，庠序皆然，但有室、無室為異。</p>
<p class="strong" id="online_toc_965">命負矦者，由其位。</p>
<p class="zhushi" id="online_toc_966">於賤者，禮略。</p>
<p class="jianshu" id="online_toc_967"><span class="yinwen">疏</span>「命負」至「其位」。○釋曰︰「其位」者，正據司馬自在己位，遙命之。遙命者，由負矦者賤，略之故也。對司射比耦，則就其位，經無司馬命負矦之位，故記之也。</p>
<p class="strong" id="online_toc_968">凡適堂西，皆出入于司馬之南。唯賓與大夫降階，遂西取弓矢。</p>
<p class="zhushi" id="online_toc_969">尊者宜逸，由便也。</p>
<p class="strong" id="online_toc_970">旌，各以其物。</p>
<p class="zhushi" id="online_toc_971">旌，總名也。雜帛為物，大夫士之所建也。言各者，鄉射或於庠，或於榭。</p>
<p class="jianshu" id="online_toc_972"><span class="yinwen">疏</span>「旌各以其物」。○注「旌總」至「於謝」。○釋曰︰云「旌，總名也」者，以《周禮‧司常》云九旗，對文「通帛為旃，雜帛為物，全羽為旌，析羽為旌」各別。今名物為旌者，散文通，故云旌總名也。云「雜帛為物，大夫士之所建也」者，《司常》文。通帛者，通體並是絳帛，周所尚赤也。雜帛者，中絳，緣邊白也，白，殷之正色，故鄭彼注云言「先王正道佐職」也。云「各者，鄉射或於庠，或於謝」者，諸矦鄉大夫是大夫，詢眾庶，射於庠；射於謝、於序，是諸矦、州長。是士春秋習射于謝。大夫、士同建物而云各者，雖同建物，仞則大夫五仞、士三仞，不同，故云各也。</p>
<p class="strong" id="online_toc_973">無物，則以白羽與朱羽糅，杠長三仞，以鴻脰韜上，二尋。</p>
<p class="zhushi" id="online_toc_974">無物者，謂小國之州長也。其鄉大夫一命，其州長士不命，不命者無物。此翿旌也，翿亦所以進退眾者。糅，雜也。杠，橦也。七尺曰仞。鴻，鳥之長脰者也。八尺曰尋。今文糅為縮，韜為翿。</p>
<p class="jianshu" id="online_toc_975"><span class="yinwen">疏</span>○注釋曰︰云「無物者，謂小國之州長也」者，案《典命》︰「子男之卿再命，大夫一命，士不命。」大夫一命，得建物。士不命，則無物，是以不得與上「各以其物」同，別為此旌。云「此翿旌也」者，據下文「士鹿中翿旌」也。下云︰「君國中射，則皮樹中，以翿旌獲。」此不命士與國君同者，士卑不嫌，命士以上，尊卑自異也。云「翿亦所以進退眾」者，此非直用之於獲，案《喪大記》君葬時，執翿居前詔傾虧，亦所以進退眾人也。云「七尺曰仞」者，無正文，鄭案《書傳》云︰雉長三丈高一丈，則牆高一丈。《禮記‧祭義》云︰「築宮仞有三尺。」牆高一丈，云仞有三尺，除三尺之外只有七尺，故知七尺曰仞也。王肅則依《小爾雅》四尺曰仞，孔君則八尺曰仞，所見不同也。云「鴻，鳥之長脰者」也者，脰則項也。云「八尺曰尋」者，亦無正文，《冬官》云「車有六等之數」，云「殳長尋有四尺」，長丈二而云尋有四尺，除四尺則尋長八尺矣。</p>
<p class="strong" id="online_toc_976">凡挾矢，於二指之間橫之。</p>
<p class="zhushi" id="online_toc_977">二指，謂左右手之第二指，此以食指、將指挾之。</p>
<p class="jianshu" id="online_toc_978"><span class="yinwen">疏</span>「凡挾」至「橫之」。○注「二指」至「挾之」。○釋曰︰云「二指，謂左右手之第二指」，知左右手皆挾之者，以云「二指之間橫之」，則知左右手也。云「此以食指、將指挾之」者，以左擘指拓弓，右擘指鉤弦，故知挾矢以第二、第三指間。第二指為食指，《左傳》云「子公之食指動」是也。第三指為將指，《左傳》云「吳王闔閭傷於將指」是也。故云食指將指之間挾之。知不在無名指間者，以無名指短，與將指不相應，故知不是也。</p>
<p class="strong" id="online_toc_979">司射在司馬之北。司馬無事不執弓。</p>
<p class="zhushi" id="online_toc_980">以不主射，故也。</p>
<p class="jianshu" id="online_toc_981"><span class="yinwen">疏</span>「司射在司馬之北」。○釋曰︰經不明言司射與司馬南北相當，故明之也。</p>
<p class="strong" id="online_toc_982">始射，獲而未釋獲；復，釋獲；復，用樂行之。</p>
<p class="zhushi" id="online_toc_983">君子取人以漸。</p>
<p class="jianshu" id="online_toc_984"><span class="yinwen">疏</span>「始射」至「行之」。○釋曰︰始射，獲而未釋獲，據三耦射時。云「復釋獲」者，據第二番射時。復用樂行之，據第三番射時。</p>
<p class="strong" id="online_toc_985">上射於右。</p>
<p class="zhushi" id="online_toc_986">於右物射。</p>
<p class="strong" id="online_toc_987">楅，長如笴，博三寸，厚寸有半，龍首，其中蛇交，韋當。</p>
<p class="zhushi" id="online_toc_988">博，廣也。兩端為龍首，中央為蛇身相交也。蛇龍，君子之類也。交者，象君子取矢於楅上也。直心背之衣曰當，以丹韋為之。司馬左右撫矢而乘之，分委於當。</p>
<p class="jianshu" id="online_toc_989"><span class="yinwen">疏</span>○釋曰︰云「蛇龍，君子之類也」者，《易》云︰「龍戰于野，其血玄黃。」鄭注云︰「聖人喻龍，君子喻蛇。」是蛇龍總為君子之類也。云「直心背之衣曰當」者，直通身之言，其楅兩頭為龍首，於背上通身著當。言當心中央也。知「丹韋為之」者，周尚赤，上云「凡畫者丹質」，又《周禮》九旗之帛皆用絳，故知此當亦以丹韋為之。云「司馬左右撫矢而乘之，分委於當」者，若未分時，總在於當，今則四四在一邊，不謂分訖，乃至於兩當也。</p>
<p class="strong" id="online_toc_990">楅，髤，橫而拳之，南面坐而奠之，南北當洗。</p>
<p class="zhushi" id="online_toc_991">髤，赤黑漆也。</p>
<p class="jianshu" id="online_toc_992"><span class="yinwen">疏</span>○釋曰︰云「南面坐而奠之」者，取向弟子持矢北面，故南面奠之。云「南北當洗」者，恐南北不知遠近，故記言南北當洗，南北節也。</p>
<p class="strong" id="online_toc_993">射者有過，則撻之。</p>
<p class="zhushi" id="online_toc_994">過，謂矢揚中人。凡射時矢中人，當刑之。今鄉會眾賢以禮樂勸民，而射者中人，本意在矦，去傷害之心遠，是以輕之，以扑撻於中庭而已。《書》曰︰「扑作教刑。」</p>
<p class="jianshu" id="online_toc_995"><span class="yinwen">疏</span>「射者」至「撻之」。○注「過謂」至「教刑」。○釋曰︰云「是以輕之，以扑撻於中庭而已」，引《書》者，謂《尚書‧堯典》之文，彼據教學，故彼注云︰「不勤道業則撻之。」引之者，於射時司射搢扑，亦是教射法，故引證撻犯禮之過者，是以《尚書》亦云「矦以明之，撻以記之」是也。</p>
<p class="strong" id="online_toc_996">眾賓不與射者不降。</p>
<p class="zhushi" id="online_toc_997">不以無事亂有事。古文與為豫。</p>
<p class="jianshu" id="online_toc_998"><span class="yinwen">疏</span>「眾賓」至「不降」。○注「不以」至「為豫」。○釋曰︰鄉射不得與射者，雖誓，僅有存焉。三賓已上，容其有文無武者，許其不射，故記者言之也。</p>
<p class="strong" id="online_toc_999">取誘射之矢者，既拾取矢，而后兼誘射之乘矢而取之。</p>
<p class="zhushi" id="online_toc_1000">謂反位巳禮成，乃更進取之，不相因也。</p>
<p class="jianshu" id="online_toc_1001"><span class="yinwen">疏</span>「取誘」至「取之」。○注「謂反」至「因也」。○釋曰︰云「不相因」者，既自拾取已之乘矢，反位，東西望訖，上射乃更向前，兼取誘射之矢。禮以變為敬，故不相因。</p>
<p class="strong" id="online_toc_1002">賓、主人射，則司射擯升降，卒射即席，而反位卒事。</p>
<p class="zhushi" id="online_toc_1003">擯賓主人升降者，皆尊之也。不使司馬擯其升降，主於射。</p>
<p class="jianshu" id="online_toc_1004"><span class="yinwen">疏</span>「賓主」至「卒事」。○注「擯賓」至「於射」。○釋曰︰云「不使司馬擯其升降，主於射」者，必以司射決之者，以司馬本是司正，不主射事，司射主射事，故使司射也。</p>
<p class="strong" id="online_toc_1005">鹿中，髤，前足跪，鑿背，容八算。釋獲者奉之，先首。</p>
<p class="zhushi" id="online_toc_1006">前足跪者，象教擾之獸受負也。</p>
<p class="jianshu" id="online_toc_1007"><span class="yinwen">疏</span>注「前足」至「負也」。○釋曰︰服不氏教擾猛獸，猛獸不堪受負。其有合負物者，教擾則屈前足以受負，若今駞受負則四足俱屈之類也。</p>
<p class="strong" id="online_toc_1008">大夫降，立于堂西以俟射。</p>
<p class="zhushi" id="online_toc_1009">尊大夫，不使久列於射位。</p>
<p class="jianshu" id="online_toc_1010"><span class="yinwen">疏</span>「大夫」至「俟射」。○注「尊大」至「射位」。○釋曰︰謂主人、大夫降時，賓、主先射，大夫則立于堂西，其耦在司馬之西射位，大夫且立於堂西，射至，乃取其耦共升射。</p>
<p class="strong" id="online_toc_1011">大夫與士射，袒薰襦。</p>
<p class="zhushi" id="online_toc_1012">不肉袒，殊於耦。</p>
<p class="strong" id="online_toc_1013">耦少退于物。</p>
<p class="zhushi" id="online_toc_1014">下大夫也，既發則然。</p>
<p class="strong" id="online_toc_1015">司射，釋弓矢視算。與獻釋獲者釋弓矢。</p>
<p class="zhushi" id="online_toc_1016">唯此二事，休武主文，釋弓矢耳。然則擯升降不釋。</p>
<p class="jianshu" id="online_toc_1017"><span class="yinwen">疏</span>「司射」至「弓矢」。○注「唯此」至「不釋」。○釋曰︰此二者經文自具記之者，以唯此二事釋，欲顯出賓、主升降時不釋，故言之。是以鄭云「然則擯升降不釋」也。</p>
<p class="strong" id="online_toc_1018">禮射不主皮。主皮之射者，勝者又射，不勝者降。</p>
<p class="zhushi" id="online_toc_1019">禮射，謂以禮樂射也。大射、賓射、燕射是矣。不主皮者，貴其容體比於禮，其節比於樂，不待中為雋也。言不勝者降，則不復升射也。主皮者無矦，張獸皮而射之，主於獲也。《尚書傳》曰︰戰鬪不可不習，故於蒐狩以閑之也。閑之者，貫之也。貫之者，習之也。凡祭，取餘獲陳於澤，然後卿大夫相與射也。中者，雖不中也取；不中者，雖中也不取。何以然？所以貴揖讓之取也，而賤勇力之取。嚮之取也於囿中，勇力之取。今之取也於澤宮，揖讓之取也。澤，習禮之處，非所於行禮，其射又主中，此主皮之射與？天子大射，張皮矦；賓射，張五采之矦；燕射，張獸矦。</p>
<p class="jianshu" id="online_toc_1020"><span class="yinwen">疏</span>「禮射」至「者降」。○注「禮射」至「獸矦」。○釋曰︰云「禮射，謂以禮樂射也」者，射時有禮，兼作樂，故連樂言之。不言鄉射者，鄉射用采矦，賓射中兼之，故不言也。云「不主皮者，貴其容體比於禮，其節比於樂」者，此即九節、七節、五節，應於樂節是也。云「言不勝者降，不復升射也」者，據主皮射者也。禮射二番不勝，仍待三番，復升射也。《尚書傳》者，濟南伏生為《尚書》作傳。云「已祭，取餘獲陳於澤，然後卿大夫相與射也」者，此則《周禮》山虞田訖，虞人植旗於中，屬禽焉。每禽擇取三十餘，將向國以祭，謂若《大司馬》云︰仲春祭社，仲夏享礿，仲秋祀方，仲冬享烝。已祭，乃以餘獲陳於澤。宮中卿大夫、士，共以主皮之禮射取之。云「雖不中雖中」者，據內田時也。云「非所於禮」者，云揖讓取即是行禮，而云非所於行禮者，揖讓雖是禮，對大射之等，其體比於禮，其節比於樂，為非所行禮也。云「此主皮之射與」者，《書傳》不言主皮，以義約同，故云「與」以疑之也。云「天子大射」已下者，案《梓人》云「張皮矦而棲以鵠，則春以功」，即此鄭云「天子大射張皮矦」，一也。《梓人》又云︰「張五采之矦遠國屬」，即此鄭云「賓射張五采之矦」也。《梓人》又云「張獸矦以息燕」，即此鄭云「燕射張獸矦」也。鄭言此者，証此是禮射，與主皮異也。若然，天子有澤宮，又有射宮，二處皆行射禮者，澤宮之內有班餘獲射，又有試弓習武之射，若西郊學中射者，行大射之禮，張皮矦者是也。澤宮中射，將欲向射宮，先向澤宮中試弓，習武之射，此習武之射無矦，直射甲革椹質，故《司弓矢職》云︰「王弓弧弓，以授射甲革椹質。」而注引《圉人職》曰「射則充椹質」是也。</p>
<p class="strong" id="online_toc_1021">主人亦飲于西階上。</p>
<p class="zhushi" id="online_toc_1022">就射爵而飲也，己無俊才，不可以辭罰者。</p>
<p class="jianshu" id="online_toc_1023"><span class="yinwen">疏</span>「主人」至「階上」。○注「就射」至「辭罰」。○釋曰︰此謂主人在不勝之黨受罰爵之時也。云「就射爵而飲也」者，謂西楹西豐上射爵也。云「己無俊才，不可以辭罰」者，以主人尊，恐不受罰爵，故言此也。</p>
<p class="strong" id="online_toc_1024">獲者之俎，折脊、脅、肺、臑。</p>
<p class="zhushi" id="online_toc_1025">臑，若膊胳觳之折，以大夫之餘體。</p>
<p class="jianshu" id="online_toc_1026"><span class="yinwen">疏</span>○注釋曰︰上賓主人已用肩、臂，唯有臑及膊、胳、觳，若脊脅骨多，尊卑皆有，自臑已下，各得其一。今鄭具言之，欲見科取其一不定，以其若無大夫，獲者得臑，即經所云者，故臑在肺下，欲見無大夫已合得。若大夫一人，大夫得臑，獲者得膊。若大夫二人，獲者即得胳。若大夫三人，獲者即得觳。若大夫公卿更多，則折之不得整體，或更取餘體也。故鄭又云「折以大夫之餘體」也。</p>
<p class="strong" id="online_toc_1027">東方謂之右个。</p>
<p class="zhushi" id="online_toc_1028">矦，以鄉堂為面也。</p>
<p class="jianshu" id="online_toc_1029"><span class="yinwen">疏</span>「東方謂之右不」。○注「矦以鄉堂為面也」。○釋曰︰以其經直云左右个，不辨東西，故記人明之也。</p>
<p class="strong" id="online_toc_1030">釋獲者之俎，折脊、脅、肺。皆有祭。</p>
<p class="zhushi" id="online_toc_1031">皆，皆獲者也。祭，祭肺也。以言肺，謂刌肺不離，嫌無祭肺。</p>
<p class="jianshu" id="online_toc_1032"><span class="yinwen">疏</span>「釋獲」至「有祭」。○注「皆皆」至「祭肺」。○釋曰︰云「以言肺，謂刌肺不離」者，即經中脊、脅、肺，是切肺與祭肺同也。云「嫌無祭肺」者，此明記人之意，見上已有刌肺不離者，即經中脊、脅、肺，是刌肺與祭肺同，嫌更不別有祭肺，故言皆有祭肺。言「皆，皆獲者」，欲見釋獲者與主獲者二者皆別有祭肺，故云「皆」也。若然，上肺即舉肺，案《公食大夫》有切肺與祭肺者，優賓，使賓祭。此二者亦以舉肺為祭肺者，略賤者之義，是以《有司徹》侑俎，羊切肺一，侑豕，俎亦切肺一。鄭云︰「豕又祭肺，不嚌肺，不備禮。」則是略賤之類也。</p>
<p class="strong" id="online_toc_1033">大夫說矢束，坐說之。</p>
<p class="zhushi" id="online_toc_1034">明不自尊別也。</p>
<p class="strong" id="online_toc_1035">歌《騶虞》若《采蘋》，皆五終。射無算。</p>
<p class="zhushi" id="online_toc_1036">謂眾賓繼射者，眾賓無數也。每一耦射，歌五終也。</p>
<p class="jianshu" id="online_toc_1037"><span class="yinwen">疏</span>○注釋曰︰上用《騶虞》以化民，下用《采蘋》，大夫之樂節，亦可皆五終者，大夫、士皆五節，一節一終，故云「五終」也。鄭言「眾賓無數」者，謂堂下眾賓繼射者，故無數。若堂上眾賓，則三人也。</p>
<p class="strong" id="online_toc_1038">古者於旅也語。</p>
<p class="zhushi" id="online_toc_1039">禮成樂備，乃可以言語，先王禮樂之道也。疾今人慢於禮樂之盛，言語無節，故追道古也。</p>
<p class="strong" id="online_toc_1040">凡旅，不洗。</p>
<p class="zhushi" id="online_toc_1041">敬殺。</p>
<p class="strong" id="online_toc_1042">不洗者不祭。</p>
<p class="zhushi" id="online_toc_1043">不盛。</p>
<p class="strong" id="online_toc_1044">既旅，士不入。</p>
<p class="zhushi" id="online_toc_1045">從正禮也。既旅，則將燕矣。士入，齒於鄉人。</p>
<p class="jianshu" id="online_toc_1046"><span class="yinwen">疏</span>注「士入齒於鄉人」。○釋曰︰以其士立于下，故齒於鄉人也。</p>
<p class="strong" id="online_toc_1047">大夫後出。</p>
<p class="zhushi" id="online_toc_1048">下鄉人，不干其賓主之禮。</p>
<p class="jianshu" id="online_toc_1049"><span class="yinwen">疏</span>○注釋曰︰賓主及眾賓出后乃出，故云「不干其賓主之禮」。</p>
<p class="strong" id="online_toc_1050">主人送于門外，再拜。</p>
<p class="zhushi" id="online_toc_1051">拜送大夫，尊之也。主人送賓還，入門揖，大夫乃出，送拜之。</p>
<p class="jianshu" id="online_toc_1052"><span class="yinwen">疏</span>「主人」至「再拜」。○注「拜送」至「拜之」。○釋曰︰上文大夫后出，是大夫意不干賓主之禮。此經主人意，故鄭云「拜送大夫尊之也」。知「主人送賓還，入門揖，大夫乃出送拜之」者，以其上經云賓出，「主人送于門外，再拜」。此記又云︰「大夫后出，主人送于門外，再拜。」故知主人送賓還，入門揖，大夫乃出，送再拜之也。</p>
<p class="strong" id="online_toc_1053">鄉矦，上个五尋。</p>
<p class="zhushi" id="online_toc_1054">上个，謂最上幅也。八尺曰尋，上幅用布四丈。</p>
<p class="jianshu" id="online_toc_1055"><span class="yinwen">疏</span>「鄉矦上個五尋」。○注「上個」至「四丈」。○釋曰︰以五尋，尋八尺，五八四十，故四丈也。</p>
<p class="strong" id="online_toc_1056">中十尺。</p>
<p class="zhushi" id="online_toc_1057">方者也，用布五丈。今官市幅廣二尺二寸，旁削一寸。《考工記》曰︰「梓人為矦，廣與崇方。」謂中也。</p>
<p class="jianshu" id="online_toc_1058"><span class="yinwen">疏</span>「中十尺」。○注「方者」至「中也」。○釋曰︰云「方者也」者，謂矦中正方十尺。云「用布五丈。今官布幅廣二尺二寸，旁削一寸」者，鄭意此言十尺，用布五幅，幅廣二尺二寸，兩畔各削一寸為縫，幅各二尺在，故五幅為一丈也。漢法，幅二尺二寸，亦古製存焉，故舉以為況。若然，《周禮》、《鄭志》純三只，只八寸，二尺四寸者，據繒幅也。《士喪禮》云︰「亡則以緇長半幅。」注云︰「半幅一尺，終幅二尺。」亦謂繒而幅二尺者。幅有二種，喪禮略，用其狹者，故《周禮》鄭云「凡為神之衣物，必沽而小」是也。引《梓人》者，彼總據三矦，矦中皆廣與崇方，引之証經十尺是方也。</p>
<p class="strong" id="online_toc_1059">矦道五十弓，弓二寸以為矦中。</p>
<p class="zhushi" id="online_toc_1060">言矦中所取數也。量矦道以貍步，而云弓者，矦之所取數，宜於躬器也。正二寸，骹中之博也。今文改弓為肱也。</p>
<p class="jianshu" id="online_toc_1061"><span class="yinwen">疏</span>「矦道」至「矦中」。○注「言矦」至「肱也」。○釋曰︰云「言矦中所取數也」者，謂矦中大小取數于矦道。云「量矦道以貍步」者，《大射》文，故彼云以貍步張三矦，是用步耳。而云弓者六尺為步，弓之下製六尺，與步相應。而云弓者，矦之所取數，宜於射器也，故此經云弓也。云「正二寸者，骹中之博也」者，案《周禮‧弓人》云︰「骹解中有變焉。」謂弓骹把中側骨之處博二寸，故於此處取數焉。</p>
<p class="strong" id="online_toc_1062">倍中以為躬，</p>
<p class="zhushi" id="online_toc_1063">躬，身也。謂中之上下幅也，用布各二丈。</p>
<p class="jianshu" id="online_toc_1064"><span class="yinwen">疏</span>「倍中以為躬」。○注「躬身」至「二丈」。○釋曰︰身謂中，上、中、下各橫接一幅布者，故鄭云「中之上下幅，用布各二丈」也。</p>
<p class="strong" id="online_toc_1065">倍躬以為左右舌。</p>
<p class="zhushi" id="online_toc_1066">謂上个也。居兩旁謂之个，左右出謂之舌。</p>
<p class="jianshu" id="online_toc_1067"><span class="yinwen">疏</span>「倍躬以為左右舌」。○注「謂上」至「之舌」。○釋曰︰言「謂上个」者，對下个不得倍躬，故謂上个也。云「兩旁謂之个」，在躬之兩傍則謂之个。云「左右出謂之舌」，謂躬外兩相各出一丈，若人舒舌，故下云「下舌半上舌」，據出者而言也。</p>
<p class="strong" id="online_toc_1068">下舌半上舌。</p>
<p class="zhushi" id="online_toc_1069">半者，半其出於射者也，用布三丈。所以半上舌者，矦，人之形類也，上个象臂，下个象足。中人張臂八尺，張足六尺，五八四十，五六三十，以此為衰也。凡鄉矦用布十六丈，數起矦道五十弓以計。道七十弓之矦，用布二十五丈二尺；道九十弓之矦，用布三十六丈。</p>
<p class="jianshu" id="online_toc_1070"><span class="yinwen">疏</span>注「半者」至「六丈」。○釋曰︰「半者，半其出於躬者也」者，以其言「舌」，故知半其出者也。云「用布三丈」者，上舌兩相各一丈，今下舌兩相各五尺，通躬二丈，故云用布三丈也。云「矦，人之形類也」者，人形上廣下狹故也。云「五八四十」，據上個四丈；五六三十，據下個三丈；以此上下為衰差也。云「凡鄉矦用布十六丈，數起矦道五十弓以計」者，用布十六丈者，中五幅，幅一丈，用布五丈；上下躬各二丈，總四丈；上個四丈，下個三丈，是總十六丈也。云「道七十弓之矦，用布二十五丈二尺」者，道七十弓，弓取二寸，二七十四，矦中丈四尺。七幅，幅有丈四尺，中用布九丈八尺；上下躬各用布二丈八尺，上下總用布五丈六尺；上個倍躬，為五丈六尺；下舌半上舌，上舌出者，兩相各出丈四尺；下舌半之，兩相各出七尺，下舌用布一丈四尺，通躬二丈八尺，總計用布四丈二尺也，通計用布二十五丈二尺。云「道九十弓之矦，用布三十六丈」者，弓取二寸，九十弓，矦中丈八尺。矦中用布九幅，幅別丈八尺；中用布十六丈二尺；倍中以為躬，上下躬各用布三丈六尺，上下總七丈二尺；倍躬以為左右舌，上舌用布亦七丈二尺，下舌亦半上舌，上舌出者丈八尺，下舌半之，則下舌總用布五丈四尺，以此計之，總用布三十六丈也。</p>
<p class="strong" id="online_toc_1071">箭籌八十。</p>
<p class="zhushi" id="online_toc_1072">箭，篠也。籌，算也。籌八十者，略以十耦為正，貴全數。其時眾寡從賓。</p>
<p class="jianshu" id="online_toc_1073"><span class="yinwen">疏</span>「箭籌八十」。○注「箭筱」至「從賓」。○釋曰︰云「箭，筱也」者，謂以箭為籌射之耦，隨賓多少。今言八十，舉成數，以十耦為文。但一者數之始，十者數之終，以十耦為成數也。</p>
<p class="strong" id="online_toc_1074">長尺有握，握素。</p>
<p class="zhushi" id="online_toc_1075">握，本所持處也。素，謂刊之也。刊本一膚。</p>
<p class="jianshu" id="online_toc_1076"><span class="yinwen">疏</span>「長尺有握握素」。○注「握本」至「一膚」。○釋曰︰云「長尺」，復云有握，則握在一尺之外，則此籌尺四寸矣。云「刊本一膚」者，《公羊傳》僖三十一年云︰「觸石而出，膚寸而合，不崇朝而遍雨乎天下者，唯泰山爾。」何休云︰「側手為膚。」又《投壺》云︰「室中五扶。」注云︰「鋪四指曰扶。一指案寸。」皆謂布四指，一指一寸，四指則四寸。引之者，証握膚為一，謂刊四寸也。</p>
<p class="strong" id="online_toc_1077">楚扑長如笴。刊本尺。</p>
<p class="zhushi" id="online_toc_1078">刊其可持處。</p>
<p class="strong" id="online_toc_1079">君射，則為下射。上射退于物一笴，既發，則答君而俟。</p>
<p class="zhushi" id="online_toc_1080">答，對也。此以下雜記也。今文君射則為下。</p>
<p class="strong" id="online_toc_1081">君樂作而后就物。君，袒朱襦以射。</p>
<p class="zhushi" id="online_toc_1082">君尊。</p>
<p class="strong" id="online_toc_1083">小臣以巾執矢以授。</p>
<p class="zhushi" id="online_toc_1084">君尊，不搢矢，不挾矢，授之稍屬。</p>
<p class="strong" id="online_toc_1085">若飲君，如燕則夾爵。</p>
<p class="zhushi" id="online_toc_1086">謂君在不勝之黨也。賓飲君如燕，賓媵觚于公之禮則夾爵。夾爵者，君既卒爵，復自飲。</p>
<p class="strong" id="online_toc_1087">君國中射，則皮樹中，以翿旌獲，白羽與朱羽糅；</p>
<p class="zhushi" id="online_toc_1088">國中，城中也。謂燕射也。皮樹，獸名。以翿旌獲，尚文德也。今文皮樹繁豎，糅為縚。古文無以。</p>
<p class="jianshu" id="online_toc_1089"><span class="yinwen">疏</span>○注釋曰︰知城中是燕射者，以其下有賓射、大射，不在國，故國中是燕射，以其燕在寢故也。云「以翿旌獲，尚文德也」者，以其燕主歡心，故旌從不命之士，亦取尚文德之義。必知取尚文德者，以其以文德者舞文舞，羽舞也，以武德者舞武舞，干舞也。此既用羽，知取尚文德也。</p>
<p class="strong" id="online_toc_1090">於郊，則閭中，以旌獲；</p>
<p class="zhushi" id="online_toc_1091">於郊，謂大射也，大射於大學。《王制》曰︰「小學在公宮之左，大學在郊。」閭，獸名，如驢一角；或曰如驢歧蹄。《周書》曰︰北唐以閭。析羽為旌。</p>
<p class="jianshu" id="online_toc_1092"><span class="yinwen">疏</span>「於郊」至「旌獲」。○注「於郊」至「為旌」。○釋曰︰知「於郊，謂大射也」者，案《大射》云︰「公入《驁》。」從外來入，此既言於郊，故知大射在郊也。云「大射於大學」者，據諸矦而言也。天子大射在虞庠國小，以其天子大學在國中，國小在郊。諸矦不得立大學在國，立大學在郊，故鄭引《王製》「國小在公宮之左，大學在郊」，是殷法，諸矦用焉，故引為証。必知諸矦立大學在郊者，見《詩‧魯頌》有泮宮。《禮記》云︰「故魯人將有事於上帝，必先有事於泮宮。」鄭云︰「泮宮，郊之學也。」則《詩》泮宮，此郊學是也。云「閭，獸名，如驢一角，或曰如驢歧蹄。《周書》曰︰北唐以閭」者，歧蹄已上，《山海經》文，《周書》見於《國語》也。</p>
<p class="strong" id="online_toc_1093">於竟，則虎中龍旜。</p>
<p class="zhushi" id="online_toc_1094">於竟，謂與鄰國君射也。畫龍於旜，尚文章也。通帛為旜。</p>
<p class="jianshu" id="online_toc_1095"><span class="yinwen">疏</span>「於竟則虎中龍旃」。○注「於竟」至「為旃」。○釋曰︰與鄰國君射，則賓射也。以其君有送賓之事，因送則射。云「尚文章也」者，亦若翿旌也。云「通帛為旜」，《司常》文，鄭注云︰「凡九旗之帛皆用絳。」則通帛者，正幅為絳，長尋曰旐，繫旐曰旆，通體皆用絳帛為之名旃。</p>
<p class="strong" id="online_toc_1096">大夫，兕中，各以其物獲。</p>
<p class="zhushi" id="online_toc_1097">兕，獸名，似牛一角。</p>
<p class="jianshu" id="online_toc_1098"><span class="yinwen">疏</span>「大夫」至「物獲」。○注「兕，獸名，似牛一角」。○釋曰︰下有士，則此專據大夫為文。而云「各以其物」者，公、矦、伯大夫再命，子男之大夫一命，為卿大夫，刃數雖同，旒依命數不同，故云各。又下云士「翿旌以獲」，唯小國之州長不命者，則公矦之州長一命，有旌，亦入物中，則各內兼之矣，故云各。兕似牛一角，案《爾雅》及《山海經》知之。</p>
<p class="strong" id="online_toc_1099">士，鹿中，翿旌以獲。</p>
<p class="zhushi" id="online_toc_1100">謂小國之州長也。用翿為旌以獲，無物也。古文無以獲。</p>
<p class="strong" id="online_toc_1101">唯君有射于國中，其餘否。</p>
<p class="zhushi" id="online_toc_1102">臣不習武事於君側也。古文「有」作「又」，今文無「其餘否」。</p>
<p class="jianshu" id="online_toc_1103"><span class="yinwen">疏</span>「唯君」至「餘否」。○注「臣不」至「餘否」。○釋曰︰天子、諸矦皆燕射在國。又天子賓射在朝，亦在國。大夫、士燕射、賓射不在國。大夫又得行大射，雖無郊學，亦不得在國。是以孔子為鄉射，射於矍相之圃，是其一隅。若然，此鄉射亦不在國，射亦宜在國外，故記人於此見之也。</p>
<p class="strong" id="online_toc_1104">君在，大夫射則肉袒。</p>
<p class="zhushi" id="online_toc_1105">不袒纁襦，厭於君也。今文無射。</p>
<p class="jianshu" id="online_toc_1106"><span class="yinwen">疏</span>「君在」至「肉袒」。○注「不袒」至「於君」。○釋曰︰上云大夫與士射袒纁襦，今與君射為厭，與士同，故肉袒也。</p>
</div></body></html>