<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">儀禮注疏-卷十七・有司徹第十七</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h2>有司徹第十七</h2></div>
<p class="strong" id="p0"><a class="gg-link" href="#p0" onclick="return changeColor(this);"></a>有司徹。</p>
<p class="zhushi" id="p1"><a class="gg-link" href="#p1" onclick="return changeColor(this);"></a>徹室中之饋及祝佐食之俎。卿大夫既祭而儐尸，禮崇也。儐尸則不設饌西北隅，以此薦俎之陳有祭象，而亦足以厭飫神。天子諸侯，明日祭於祊而繹。《春秋傳》曰「辛巳，有事于大廟，仲遂卒于垂。壬午，猶繹」是也。《爾雅》曰︰「繹，又祭也。」</p>
<p class="jianshu" id="p2"><a class="gg-link" href="#p2" onclick="return changeColor(this);"></a><span class="yinwen">疏</span>「有司徹」。○注「徹室」至「祭也」。○釋曰︰自此盡「如初」，論徹室內之饋並更整設及溫尸俎之事。云「徹室中之饋及祝佐食之俎」者，室內之饋，主於尸饌，薦俎黍稷皆名饋。下大夫不儐尸，餕訖，云「有司官徹饋，饌於室中西北隅」，彼鄭注云︰「官徹饋者，司馬、司士舉俎，宰夫取敦及豆。」則此饋內兼數物，唯無肵俎。肵俎，上編佐食徹之，先設於堂下也。又言及祝佐食之俎者，殊其尊卑為文，祝亦有薦在室內北墉下，佐食之俎在兩楹之間，無薦。此等見於上編。今徹祝與佐食並為文者，賤者省文之義，其實祝薦俎在室內，佐食俎在階間。此直云有司，不言官，下大夫不儐尸，云官徹者，彼為更饌西北隅，為陽厭，故見官也。肵俎亦用儐尸，不使有司同時徹者，肵俎本為尸故設之，徹之皆不與正俎同時，而後設先徹。案《楚茨》詩云︰「諸宰君婦，廢徹不遲。」此不言者，彼人君禮，故不同也。云「卿大夫既祭而儐尸禮崇也」者，此對下大夫不儐尸，禮不崇也。云「以此薦俎之陳有祭象而亦足以厭飫神」者，對下大夫尸出之後，改饌西北隅，為厭飫神。今儐尸者雖不設饌西北隅，以此薦俎之陳，有祭象，亦足以厭飫神，亦下大夫也。云「天子諸侯明日祭於祊而繹」者，欲見天子諸侯尊，別日為之，與卿大夫禮異。但祊與繹，二者俱時為之，故《郊特牲》云︰「繹之於庫門內，祊之於東方，失之矣。」鄭注云︰「祊之禮宜於廟門外之西室，繹又於其堂，神位在西。此二者同時而大名曰繹，其祭禮簡而事尸禮大。」引《春秋傳》者，此宣八年《左氏傳》︰「辛巳，有事于大廟，仲遂卒于垂。」卿佐卒輕于正祭，不合廢，但繹祭禮輕，宜廢而不廢，故譏之。云「壬午猶繹」，引之者，證人君別日為繹。又見二者雖同時而大名繹，故孔子書繹不書祊。引《爾雅》者，《爾雅‧釋天》文，彼云「周曰繹，商曰彤，夏曰復胙」。復胙者，復昨日之胙祭。殷曰彤者，義取彤彤祭不絕。周曰繹者，取尋繹前祭之事。但祊者，《禮器》云「為祊乎外」，注「祊祭，明日之繹祭也。謂之祊者，於廟門之旁，因名焉。其祭之禮既設祭於室，而事尸於堂，孝子求神非一處」是也。此祊是明日又祭，故於廟門外。若然，正祭祊即於廟門內，故《楚茨》詩云︰「祝祭于祊，祀事孔明。」毛傳云︰「祊，門內也。」鄭云︰「孝子不知神之所在，故使祝博求之于廟門內之旁，待賓客之處，祀禮於是甚明。」是正祭祊在門內也。《郊特牲》云︰「索祭祝于祊，不知神之所在，於彼乎？於此乎？或諸遠人乎？祭于祊，尚曰求諸遠者與？」亦是祭之明日祊，故云求諸遠者。但此大夫儐尸，同日正祭之牲，天子諸侯禮大，別日又別牲，故《牛人》云︰「享牛求牛。」鄭云︰「享，獻也。獻神之牛，謂所以祭者也。求，終也，終事之牛，謂所以繹者也。」是其別牲也。</p>
<p class="strong" id="p3"><a class="gg-link" href="#p3" onclick="return changeColor(this);"></a>埽堂。</p>
<p class="zhushi" id="p4"><a class="gg-link" href="#p4" onclick="return changeColor(this);"></a>為儐尸新之。《少儀》曰︰「汎埽曰埽，埽席前曰拚。」</p>
<p class="jianshu" id="p5"><a class="gg-link" href="#p5" onclick="return changeColor(this);"></a><span class="yinwen">疏</span>「掃堂」。○注「為賓」至「曰拚」。○釋曰︰為儐尸新之者，正祭於室之時，堂亦埽訖，今將儐尸又埽之，故云為儐尸新之。引《少儀》者，若直埽席前，止可云拚，今云掃不云拚，明于堂廟泛埽，引之見汎埽為義也。</p>
<p class="strong" id="p6"><a class="gg-link" href="#p6" onclick="return changeColor(this);"></a>司宮攝酒，</p>
<p class="zhushi" id="p7"><a class="gg-link" href="#p7" onclick="return changeColor(this);"></a>更洗，益整頓之。今文攝為聶。</p>
<p class="jianshu" id="p8"><a class="gg-link" href="#p8" onclick="return changeColor(this);"></a><span class="yinwen">疏</span>「司宮攝酒」。○注「更洗」至「為聶」。○釋曰︰鄭云「更洗，益整頓之」者，案《士冠禮》「再醮攝酒」，注云︰「攝猶整也。整酒謂撓之。」此更添益整頓，則此洗當作撓，此謂儐尸，唯徹室中之饋，亦因前正祭之酒，更撓攪添益整新之也。</p>
<p class="strong" id="p9"><a class="gg-link" href="#p9" onclick="return changeColor(this);"></a>乃燅尸俎。</p>
<p class="zhushi" id="p10"><a class="gg-link" href="#p10" onclick="return changeColor(this);"></a>燅，溫也。溫尸俎於爨，肵亦溫焉。獨言溫尸俎，則祝與佐食不與儐尸之禮。古文燅皆作尋，記或作燖。《春秋傳》曰︰「若可燖也，亦可寒也。」</p>
<p class="jianshu" id="p11"><a class="gg-link" href="#p11" onclick="return changeColor(this);"></a><span class="yinwen">疏</span>「乃尸俎」。○注「溫」至「寒也」。○釋曰︰知溫尸俎於爨者，見下文云「卒燅，乃升羊豕魚三鼎」，故知先溫於爨之鑊，乃後升之於鼎也。肵亦溫焉，知者，案下文載俎所舉在肵，肩胳脊脅皆在載於俎，明亦溫可知。又云「獨言溫尸俎則祝與佐食不與儐尸之禮」者，但正祭時，尸祝及佐食皆有俎，今獨言溫尸俎，欲見儐尸時，祝與佐食不與而別立侑也。云「古文燅皆作尋」者，《論語》及《左傳》與此古文皆作尋，《論語》不破，至此疊古文不從者，彼尋者《論語》古文通用。至此見有人作燅，有火義，故從今文也。云「記或作燖」者，案《郊特牲》云︰「有虞氏之祭也，尚用氣、血、腥、爓祭，用氣也。」注云︰「爓，或為燖。」今此義指彼記或讀之，故云記或作燖也。引《春秋傳》者，案哀公十二年《左傳》，夏，「公會吳干橐皋，吳子使大宰嚭請尋盟。公不欲，使子貢對曰︰盟，所以周信也，故心以制之，玉帛以奉之，言以結之，明神以要之，寡君以為苟有盟焉，弗可改也已，若猶可改，日盟何益？今吾子曰必尋盟，若可尋也，亦可寒也。」服注云︰「尋之言重也，溫也；寒，歇也。亦可寒而歇之。」鄭引之者，證燅尸俎是重溫之義。</p>
<p class="strong" id="p12"><a class="gg-link" href="#p12" onclick="return changeColor(this);"></a>卒，燅乃升羊、豕、魚三鼎，無腊與膚。乃設扃鼏，陳鼎于門外，如初。</p>
<p class="zhushi" id="p13"><a class="gg-link" href="#p13" onclick="return changeColor(this);"></a>腊為庶羞，膚從豕，去其鼎者，儐尸之禮殺於初。如初者，如廟門之外東方，北面北上。今文扃為鉉，古文鼏為密。</p>
<p class="jianshu" id="p14"><a class="gg-link" href="#p14" onclick="return changeColor(this);"></a><span class="yinwen">疏</span>「卒」至「如初」。○注「腊為」至「為密」。○釋曰︰云「腊為庶羞」者，鄭解不燅腊之義。案上燅尸俎，則皆在其內，今升鼎言無腊，下載又不見腊體，明從庶羞可知。云「膚從豕去其鼎」，知者，下載體時，膚猶在豕鼎，不為庶羞可知。但正祭時五鼎，今二者皆去其鼎，故云「儐尸之禮殺於初」也。</p>
<p class="strong" id="p15"><a class="gg-link" href="#p15" onclick="return changeColor(this);"></a>乃議侑于賓，以異姓。</p>
<p class="zhushi" id="p16"><a class="gg-link" href="#p16" onclick="return changeColor(this);"></a>議猶擇也。擇賓之賢者，可以侑尸。必用異姓，廣敬也。是時，主人及賓有司已復內位。古文侑皆作宥。</p>
<p class="jianshu" id="p17"><a class="gg-link" href="#p17" onclick="return changeColor(this);"></a><span class="yinwen">疏</span>「乃議」至「異姓」。○注「議猶」至「作宥」。○釋曰︰自此盡「侑答拜」，論選侑並迎尸及侑之事。云「是時主人及賓有司已復內位」者，下文「侑出，俟于廟門之外」，又云主人出迎尸、侑，言侑，即賓之賢者，明賓有司主人皆復內位矣。若然，知賓主不先在內，必知出復內位者，上編云四餕者，二佐食，二賓長，餕訖皆出，未見入。主人送上餕言退，皆有出事，今議侑在內，故云「是時賓主人已復內位」也。</p>
<p class="strong" id="p18"><a class="gg-link" href="#p18" onclick="return changeColor(this);"></a>宗人戒侑。</p>
<p class="zhushi" id="p19"><a class="gg-link" href="#p19" onclick="return changeColor(this);"></a>戒猶告也。南面告於其位。戒曰︰「請子為侑。」</p>
<p class="jianshu" id="p20"><a class="gg-link" href="#p20" onclick="return changeColor(this);"></a><span class="yinwen">疏</span>「宗人戒侑」。○注「戒猶」至「為侑」。○釋曰︰知南面告於其位者，以賓位在門東北面，請以為侑，明面鄉其位可知。知賓位在門東北面者，下文將獻賓時，云「主人降南面，拜眾賓門東，三拜眾賓，門東北面，皆答壹拜」是也。云「戒曰請子為侑」者，案《燕禮》，公曰︰「命某為賓。」射人傳公命當云︰「請子為賓。」此處命侑，當先云︰「主人曰命某為侑。」宗人傳主人辭，戒曰︰「請子為侑。」鄭以互文約之，故云然也。</p>
<p class="strong" id="p21"><a class="gg-link" href="#p21" onclick="return changeColor(this);"></a>侑出，俟于廟門之外。</p>
<p class="zhushi" id="p22"><a class="gg-link" href="#p22" onclick="return changeColor(this);"></a>俟，待也。待於次，當與尸更入。主人興禮事尸，極敬心也。</p>
<p class="jianshu" id="p23"><a class="gg-link" href="#p23" onclick="return changeColor(this);"></a><span class="yinwen">疏</span>「侑出」至「之外」。○注「俟待」至「心也」。○釋曰︰云「主人興禮事尸，極敬心也」者，正謂立侑以輔尸，使出，便迎之，是極其敬心也。</p>
<p class="strong" id="p24"><a class="gg-link" href="#p24" onclick="return changeColor(this);"></a>司宮筵于戶西，南面。</p>
<p class="zhushi" id="p25"><a class="gg-link" href="#p25" onclick="return changeColor(this);"></a>為尸席也。</p>
<p class="strong" id="p26"><a class="gg-link" href="#p26" onclick="return changeColor(this);"></a>又筵于西序，東面。</p>
<p class="zhushi" id="p27"><a class="gg-link" href="#p27" onclick="return changeColor(this);"></a>為侑席也。</p>
<p class="strong" id="p28"><a class="gg-link" href="#p28" onclick="return changeColor(this);"></a>尸與侑北面于廟門之外，西上。</p>
<p class="zhushi" id="p29"><a class="gg-link" href="#p29" onclick="return changeColor(this);"></a>言「與」，殊尊卑。北面者，賓尸而尸益卑。西上，統於賓客。</p>
<p class="jianshu" id="p30"><a class="gg-link" href="#p30" onclick="return changeColor(this);"></a><span class="yinwen">疏</span>注「言與」至「賓客」。○釋曰︰云「尸益卑」者，以儐尸之禮，以尸為賓客，當在門西，東面北上。今執臣道，門外北面，故云益卑也。</p>
<p class="strong" id="p31"><a class="gg-link" href="#p31" onclick="return changeColor(this);"></a>主人出迎尸，宗人擯。</p>
<p class="zhushi" id="p32"><a class="gg-link" href="#p32" onclick="return changeColor(this);"></a>賓客尸而迎之，主人益尊。擯，贊。</p>
<p class="jianshu" id="p33"><a class="gg-link" href="#p33" onclick="return changeColor(this);"></a><span class="yinwen">疏</span>「主人」至「人擯」。○注「賓客」至「擯贊」。○釋曰︰案《少牢》宿尸祝擯。此宗人擯者，以祝不與儐尸，故使宗人為擯也。云「賓客尸而迎之，主人益尊」者，上編正祭時，主人不迎尸，以申尸之尊。至此賓客尸而迎之，以尸同賓客，是主人益尊故也。</p>
<p class="strong" id="p34"><a class="gg-link" href="#p34" onclick="return changeColor(this);"></a>主人拜，尸答拜。主人又拜侑，侑答拜。主人揖，先入門右。</p>
<p class="zhushi" id="p35"><a class="gg-link" href="#p35" onclick="return changeColor(this);"></a>道尸。</p>
<p class="strong" id="p36"><a class="gg-link" href="#p36" onclick="return changeColor(this);"></a>尸入門左，侑從，亦左。揖，乃讓。</p>
<p class="zhushi" id="p37"><a class="gg-link" href="#p37" onclick="return changeColor(this);"></a>沒霤相揖，至階又讓。</p>
<p class="jianshu" id="p38"><a class="gg-link" href="#p38" onclick="return changeColor(this);"></a><span class="yinwen">疏</span>○注釋曰︰經直云「揖乃讓」，鄭知「沒霤相揖，至階又讓」者，案上編《鄉飲酒》之等，入門三揖，至階又讓，故知也。</p>
<p class="strong" id="p39"><a class="gg-link" href="#p39" onclick="return changeColor(this);"></a>主人先升自阼階，尸、侑升自西階，西楹西，北面東上。</p>
<p class="zhushi" id="p40"><a class="gg-link" href="#p40" onclick="return changeColor(this);"></a>東上，統於其席。</p>
<p class="jianshu" id="p41"><a class="gg-link" href="#p41" onclick="return changeColor(this);"></a><span class="yinwen">疏</span>注「東上統於其席」。○釋曰︰尸在門外北面西上，統於賓客，至此升堂，亦應西上，故決之。云「東上，統於其席」，以其賓席以東為上故也。</p>
<p class="strong" id="p42"><a class="gg-link" href="#p42" onclick="return changeColor(this);"></a>主人東楹東，北面拜至，尸答拜。主人又拜侑，侑答拜。</p>
<p class="zhushi" id="p43"><a class="gg-link" href="#p43" onclick="return changeColor(this);"></a>拜至，喜之。</p>
<p class="strong" id="p44"><a class="gg-link" href="#p44" onclick="return changeColor(this);"></a>乃舉。</p>
<p class="zhushi" id="p45"><a class="gg-link" href="#p45" onclick="return changeColor(this);"></a>舉，舉鼎也。舉者不盥，殺也。</p>
<p class="jianshu" id="p46"><a class="gg-link" href="#p46" onclick="return changeColor(this);"></a><span class="yinwen">疏</span>「乃舉」。○注「舉舉」至「殺也」。○釋曰︰自此盡「西枋」，論門外舉鼎，匕俎入陳于廟門之事。云「舉者不盥，殺也」者，決正祭時皆盥訖乃舉鼎，此儐尸禮殺，舉者不盥，故云殺也。</p>
<p class="strong" id="p47"><a class="gg-link" href="#p47" onclick="return changeColor(this);"></a>司馬舉羊鼎，司士舉豕鼎、舉魚鼎以入，陳鼎如初。</p>
<p class="zhushi" id="p48"><a class="gg-link" href="#p48" onclick="return changeColor(this);"></a>如初，如阼階下西面北上。</p>
<p class="jianshu" id="p49"><a class="gg-link" href="#p49" onclick="return changeColor(this);"></a><span class="yinwen">疏</span>注「如初」至「北上」。○釋曰︰云「如初」者，此如上經正祭時陳鼎之事也。</p>
<p class="strong" id="p50"><a class="gg-link" href="#p50" onclick="return changeColor(this);"></a>雍正執一匕以從，雍府執二匕以從，司士合執二俎以從，司士贊者亦合執二俎以從。匕皆加于鼎，東枋。二俎設于羊鼎西，西縮。二俎皆設于二鼎西，亦西縮。</p>
<p class="zhushi" id="p51"><a class="gg-link" href="#p51" onclick="return changeColor(this);"></a>雍正，群吏掌辨體名肉物者。府，其屬。凡三匕，鼎一匕。四俎為尸、侑、主人、主婦。其二俎，設于豕鼎、魚鼎之西，陳之宜具也。古文縮皆為蹙。</p>
<p class="jianshu" id="p52"><a class="gg-link" href="#p52" onclick="return changeColor(this);"></a><span class="yinwen">疏</span>注「雍正」至「為蹙」。○釋曰︰云「雍正，群吏掌辨體名肉物」者，案《周禮‧內饔職》云掌「割烹煎和之事，辨體名肉物」，注云︰「體名，脊、脅、肩、臂、臑之屬。肉物，胾燔之屬。」此士之雍正所掌，亦依之也。知四俎據尸侑主人主婦者，據下文四者皆有俎知之也。云「陳之宜具」者，此四俎當俱陳于鼎之西，分二俎陳豕鼎、魚鼎之西者，欲使三鼎之西並有俎，故云陳之宜具也。</p>
<p class="strong" id="p53"><a class="gg-link" href="#p53" onclick="return changeColor(this);"></a>雍人合執二俎，陳于羊俎西，竝，皆西縮。覆二疏匕于其上，皆縮俎，西枋。</p>
<p class="zhushi" id="p54"><a class="gg-link" href="#p54" onclick="return changeColor(this);"></a>竝，并也。其南俎，司馬以羞羊匕湇羊肉湇。其北俎，司士以羞豕匕湇豕肉湇。豕脀，湇魚。疏匕，匕柄有刻飾者。古文竝皆作併。</p>
<p class="jianshu" id="p55"><a class="gg-link" href="#p55" onclick="return changeColor(this);"></a><span class="yinwen">疏</span>○注釋曰︰云「其南俎，司馬以羞羊匕湇羊肉湇」者，匕湇謂無肉，直汁以其在匕湇也。即下文「司馬在羊鼎之東，二手執桃匕枋以挹湇，注于疏匕」是也。云肉湇者，直是肉從湇中來，實無汁，下文云「羊肉湇，臑折，正脊一，正脅一，腸一，胃一」是也。案下文次賓羞羊匕湇，司馬羞羊肉湇。此注並云「司馬」，不云「次賓」者，案上經正祭時，云「司馬刲羊」，據此正文沒次賓，不言，其實羞羊匕湇者是次賓也。又云「其北俎，司士以羞豕匕湇豕脀湇魚」者，此經陳二俎以為益送之俎，南俎已是司馬所用於羊湇之等，則此北俎是司士羞豕脀之等。若然，案下文亦次賓羞豕匕湇，司士羞豕脀，此並云「司士」者，亦據上經正文「司士擊豕」而言，實次賓羞豕匕湇也。云「疏匕，匕柄有刻飾」者，以其言疏是疏通，刻飾之名，若《禮記》云「疏屏」之類。故知柄有刻飾，亦通柄刻云氣以飾也。</p>
<p class="strong" id="p56"><a class="gg-link" href="#p56" onclick="return changeColor(this);"></a>主人降，受宰几。尸、侑降。主人辭，尸對。</p>
<p class="zhushi" id="p57"><a class="gg-link" href="#p57" onclick="return changeColor(this);"></a>几，所以坐安體。《周禮‧大宰》掌「贊玉几、玉爵」。</p>
<p class="jianshu" id="p58"><a class="gg-link" href="#p58" onclick="return changeColor(this);"></a><span class="yinwen">疏</span>注「几所」至「玉爵」。○釋曰︰引《大宰》者，證宰授主人几之義。</p>
<p class="strong" id="p59"><a class="gg-link" href="#p59" onclick="return changeColor(this);"></a>宰授几，主人受，二手橫執几，揖尸。</p>
<p class="zhushi" id="p60"><a class="gg-link" href="#p60" onclick="return changeColor(this);"></a>獨揖尸，几禮主於尸。</p>
<p class="strong" id="p61"><a class="gg-link" href="#p61" onclick="return changeColor(this);"></a>主人升，尸、侑升，復位。</p>
<p class="zhushi" id="p62"><a class="gg-link" href="#p62" onclick="return changeColor(this);"></a>位，阼階、賓階上位。</p>
<p class="jianshu" id="p63"><a class="gg-link" href="#p63" onclick="return changeColor(this);"></a><span class="yinwen">疏</span>注「位阼」至「上位」。○釋曰︰鄭言此者，主人位常在阼階上，其賓位在戶西及在西階上。今恐尸復位在戶西，以其未得在戶西，故言賓階上位也。</p>
<p class="strong" id="p64"><a class="gg-link" href="#p64" onclick="return changeColor(this);"></a>主人西面，左手執几，縮之，以右袂推拂几三，二手橫執几，進授尸于筵前。</p>
<p class="zhushi" id="p65"><a class="gg-link" href="#p65" onclick="return changeColor(this);"></a>衣袖謂之袂，拂者外拂之也，推拂去塵，示新。</p>
<p class="strong" id="p66"><a class="gg-link" href="#p66" onclick="return changeColor(this);"></a>尸進，二手受于手間。</p>
<p class="zhushi" id="p67"><a class="gg-link" href="#p67" onclick="return changeColor(this);"></a>受從手間，謙也。</p>
<p class="strong" id="p68"><a class="gg-link" href="#p68" onclick="return changeColor(this);"></a>主人退。尸還几，縮之，右手執外廉，北面奠于筵上，左之，南縮，不坐。</p>
<p class="zhushi" id="p69"><a class="gg-link" href="#p69" onclick="return changeColor(this);"></a>左之者，異於鬼神。生人陽，長左。鬼神陰，長右。不坐奠之者，几輕。</p>
<p class="jianshu" id="p70"><a class="gg-link" href="#p70" onclick="return changeColor(this);"></a><span class="yinwen">疏</span>「主人」至「不坐」。○注「左之」至「几輕」。○釋曰︰云「主人退，尸還几，縮之」者，以主人橫執几進授尸時，尸二手受於主人手間時，亦橫受之，將欲縱設於席，故還之使縮，以右手執几外廉，故鄉北面，縮設于席也。云「左之者，異於鬼神」者，謂若上編以來，設神几皆在右，為生人皆左几之等，是其生人陽，故尚左，鬼神陰，故尚右也。云「不坐奠之者，几輕」者，此決下文啐酒，坐奠之，不言坐，是重之，此言坐執之故也。</p>
<p class="strong" id="p71"><a class="gg-link" href="#p71" onclick="return changeColor(this);"></a>主人東楹東，北面拜。</p>
<p class="zhushi" id="p72"><a class="gg-link" href="#p72" onclick="return changeColor(this);"></a>拜送几也。</p>
<p class="strong" id="p73"><a class="gg-link" href="#p73" onclick="return changeColor(this);"></a>尸復位，尸與侑皆北面答拜。</p>
<p class="zhushi" id="p74"><a class="gg-link" href="#p74" onclick="return changeColor(this);"></a>侑拜者，從於尸。</p>
<p class="jianshu" id="p75"><a class="gg-link" href="#p75" onclick="return changeColor(this);"></a><span class="yinwen">疏</span>注「侑拜者從於尸」。○釋曰︰以主人授几，止為尸，故主人拜送，其尸獨答拜。今侑亦拜，故云「從於尸」。以其立侑以輔尸，故侑從尸拜也。</p>
<p class="strong" id="p76"><a class="gg-link" href="#p76" onclick="return changeColor(this);"></a>主人降，洗，尸、侑降。尸辭洗，主人對。卒洗，揖。主人升，尸、侑升。尸西楹西，北面拜洗。主人東楹東，北面奠爵，答拜。降盥，尸、侑降。主人辭，尸對。卒盥，主人揖，升，尸、侑升。主人坐取爵，酌，獻尸。尸北面拜受爵，主人東楹東，北面拜送爵。</p>
<p class="zhushi" id="p77"><a class="gg-link" href="#p77" onclick="return changeColor(this);"></a>降盥者，為土污手，不可酌。</p>
<p class="jianshu" id="p78"><a class="gg-link" href="#p78" onclick="return changeColor(this);"></a><span class="yinwen">疏</span>「主人」至「送爵」。○釋曰︰自此盡「興退」，論主人主婦獻於尸之事。云「主人降洗，尸侑降，尸辭洗」者，案《鄉飲酒》主人降洗，賓降，主人辭降，賓對。此中亦應主人降洗，賓降，主人辭降。</p>
<p class="strong" id="p79"><a class="gg-link" href="#p79" onclick="return changeColor(this);"></a>主婦自東房薦韭、菹醢，坐奠于筵前，菹在西方。婦贊者執昌、菹、醢以授主婦，主婦不興，受，陪設于南，昌在東方。興，取籩于房，麷、蕡坐設于豆西，當外列，麷在東方。婦贊者執白、黑以授主婦。主婦不興，受，設于初籩之南，白在西方。興，退。</p>
<p class="zhushi" id="p80"><a class="gg-link" href="#p80" onclick="return changeColor(this);"></a>昌，昌本也，韭菹、醓醢、昌本、麋臡。麷，熬麥也。蕡，熬枲實也。白，熬稻。黑，熬黍。此皆朝事之豆籩。大夫無朝事，而用之儐尸，亦豐大夫之禮。主婦取籩興者，以饌異，親之。當外列，辟鉶也。退，退入房也。</p>
<p class="jianshu" id="p81"><a class="gg-link" href="#p81" onclick="return changeColor(this);"></a><span class="yinwen">疏</span>「主婦」至「興退」。○注「昌昌」至「房也」。○釋曰︰案此上下經主人先獻，主婦乃後薦者，若正祭則先薦後獻，若繹祭則先獻後薦。故《祭義》云︰「君獻尸，夫人薦豆。」鄭注云︰「謂繹日也。」則此儐尸禮與天子諸侯繹祭同，故亦先獻後薦也。云「昌本」已下等物，至「此皆朝事豆籩」者，案《周禮》云：「朝事之籩，麷、蕡、白、黑、形鹽、膴、鮑魚、鱐。」《醢人》云︰「朝事之豆，韭菹、醓醢，昌本、麋臡，菁菹、鹿臡，茆菹、麋臡。」故鄭注此，皆據彼而言。又案彼注，昌本，昌蒲根，有骨為臡，無骨為醢。云「蕡，熬枲實也」者，案《喪服傳》云︰「苴者麻之有蕡者也。」「牡麻者，枲麻也。」若然，蕡麻有實，枲麻無實。鄭云蕡枲實者，舉其類耳。其實枲是雄麻，無實。若竹器圓曰簞，方曰笥，鄭注《論語》亦云簞笥，亦是舉其類也。白黑之等，無正文，鄭以形色而言之。云「大夫無朝事而用之儐尸，亦豐大夫之禮」者，案《禮記》坐尸於堂，子北面而事之，注云︰「天子諸侯之祭，朝事延尸於戶外。」是以有北面事尸之禮。是《特牲》、《少牢》正祭無朝事於堂，直有室中之事。若然，大夫雖用天子諸侯朝事之籩豆，以其禮殺，故八籩八豆之中，各取其四耳。其韭菹醢者，則無骨之醢。昌菹醢者，即《周禮》麋臡。臡，散文亦名醢。又案《周禮》鄭注云︰「齏菹之稱，菜肉通」，「全物，若䐑為菹，細切為齏。」彼昌本不言菹，是細切為齏。此云昌菹，則大夫以昌本為菹，異於天子諸侯所用也。云「主婦取籩興者，以饌異，親之」者，鄭意以籩豆俱時設，而籩不使婦贊者取籩以授主婦者，以籩與豆不同，所實又別，故主婦宜親就房，親取之也。</p>
<p class="strong" id="p82"><a class="gg-link" href="#p82" onclick="return changeColor(this);"></a>乃升。</p>
<p class="zhushi" id="p83"><a class="gg-link" href="#p83" onclick="return changeColor(this);"></a>升牲體於俎也。</p>
<p class="jianshu" id="p84"><a class="gg-link" href="#p84" onclick="return changeColor(this);"></a><span class="yinwen">疏</span>「乃升」。○釋曰︰自「乃升」盡「于其上」，論司馬載俎，因歷說十一俎之事。</p>
<p class="strong" id="p85"><a class="gg-link" href="#p85" onclick="return changeColor(this);"></a>司馬朼羊，亦司馬載。載右體，肩、臂、肫、骼、臑，正脊一、脡脊一、橫脊一、短脅一、正脅一、代脅一、腸一、胃一、祭肺一，載于一俎。</p>
<p class="zhushi" id="p86"><a class="gg-link" href="#p86" onclick="return changeColor(this);"></a>言燅尸俎，復序體者，明所舉肩骼存焉。亦著脊脅皆一骨也。臑在下者，折分之以為肉湇，俎也。一俎，謂司士所設羊鼎西第一俎。</p>
<p class="jianshu" id="p87"><a class="gg-link" href="#p87" onclick="return changeColor(this);"></a><span class="yinwen">疏</span>注「言」至「一俎」。○釋曰︰云「言燅尸俎，復序體者，明所舉肩骼存焉」者，上編《少牢》載牲體十一，脊、脅皆加竝骨二，尸食特舉脊肩骼在於肵俎。上文直言燅尸俎，嫌所舉在，肵者不在，故復序其體，所舉肩骼則存焉，所舉未知。此正俎為在下羊肉湇俎以本脊脅皆二骨以竝，今皆一骨，故鄭云明所舉肩骼存焉。以肩骼一骨，前尸所舉，今復序之，明在可知。脊脅雖舉，以其二以竝，今脊脅載一骨在正俎，一骨在湇俎，故鄭云「亦著脊脅皆一骨也」。以其前所舉者，未知在何俎，故直注云著脊脅皆一骨，不云存耳。云「一俎，謂司士所設羊鼎西第一俎」者，此俎在侑俎之南，故下文注「侑俎」云︰「羊鼎西之北俎也。」鄭君知尸俎在南，見羊肉湇俎在豕俎之南，羊尊豕卑，明尸俎在侑俎之南。或解云言第一者，最在北，故「侑俎」下注云︰「司士所設羊鼎西之北俎也。」明北俎在俎之南，已下所注俎之次第，皆據司士雍人所陳為次，義可知也。</p>
<p class="strong" id="p88"><a class="gg-link" href="#p88" onclick="return changeColor(this);"></a>羊肉湇，臑折、正脊一、正脅一、腸一、胃一、嚌肺一，載于南俎。</p>
<p class="zhushi" id="p89"><a class="gg-link" href="#p89" onclick="return changeColor(this);"></a>肉湇，肉在汁中者，以增俎實為尸加也。必為臑折，上所折分者。嚌肺，離肺也。南俎，雍人所設在南者。此以下十一俎，俟時而載，於此歷說之爾。今文湇為汁。</p>
<p class="jianshu" id="p90"><a class="gg-link" href="#p90" onclick="return changeColor(this);"></a><span class="yinwen">疏</span>○注釋曰︰云「肉湇，肉在汁中者，以增俎實為尸加也」者，以決正祭之鼎，直升牲體無湇者。以正祭之俎非加，今儐尸增俎，實為尸加，故有湇也。凡牲體皆出汁，不言湇。又下豕脀亦出于汁，皆不言湇。此特得湇名者，《特牲》、《少牢》正祭升牲體於鼎時，皆無匕湇，故直云升體於俎。設於尸前鼎內，亦無匕湇升文。今此升牲體於尸前，匕湇亦升焉，故得湇名。以其俎實無汁，故進羊肉湇，必先進羊匕湇，然後進羊肉湇。見此湇為肉而有，故在羊肉湇前進之，使尸嘗之。故鄭下注云「嚌湇者，明湇肉加耳。嘗之以其汁，尚味」是也。若然，豕亦有匕湇，不名肉湇而名豕脀者，互見為文。言脀者，見在俎無汁。言肉湇者，見在鼎內時有汁也。若然，羊豕互見為文，魚何以不言魚滑而云湇魚者，羊先言肉後言湇，使肉前進匕湇，明是湇從肉來可知。魚前無進匕湇，故先言湇，以明魚在湇可知。魚無匕湇者，鄭下注云︰「不羞魚，匕湇略小味也。」羊有正俎，羞匕湇、肉湇，豕無正俎，無匕湇，隆汙之殺。云「必為臑折，上所折分者」，上經退臑在下者，以折分，故退之。今此經云臑折，即上經所退臑在下者也。左右體之臑，而必取右體之臑，折分用之，貴神俎故也。若然，脊脅二骨亦分一骨為肉湇者，亦是貴神俎故也。云「此以下十有一俎，俟時而載，於此歷說之爾」者，案下文「卒升，賓長設羊俎於豆南，賓降，尸升筵」，唯設此一俎，餘十一俎皆未。又主人、主婦升席時乃設之，是其俟時而載。今於此已下雖未載，因前俎遂歷陳說之耳。十一俎者，即尸之羊肉湇一也，豕脀俎二也，侑之羊俎三也，豕俎四也，主人羊俎五也，羊肉湇俎六也，豕脀七也，主婦羊俎八也，尸侑主人三者，皆有魚俎，是其十一。通尸羊正俎為十二俎。其四俎，尸侑主人、主婦，載羊體俎，皆為正俎。其餘八俎，雍人所執二俎，益送往還，故有八，其實止二俎也。</p>
<p class="strong" id="p91"><a class="gg-link" href="#p91" onclick="return changeColor(this);"></a>司士朼豕，亦司士載，亦右體，肩、臂、肫、骼、臑，正脊一、脡脊一、橫脊一、短脅一、正脅一、代脅一、膚五、嚌肺一，載于一俎。</p>
<p class="zhushi" id="p92"><a class="gg-link" href="#p92" onclick="return changeColor(this);"></a>臑在下者，順羊也。俎謂雍人所設在北者。</p>
<p class="jianshu" id="p93"><a class="gg-link" href="#p93" onclick="return changeColor(this);"></a><span class="yinwen">疏</span>○注釋曰︰云「臑在下者，順羊也」者，以其豕脀不折臑，臑亦在下，順上文羊臑在下，由折分，此雖不折，順羊，故亦在下也。豕肉湇所以不折者，由豕無正俎，皆是肉湇，故不順所折也。</p>
<p class="strong" id="p94"><a class="gg-link" href="#p94" onclick="return changeColor(this);"></a>侑俎，羊左肩、左肫、正脊一、脅一、腸一、胃一、切肺一，載于一俎。侑俎，豕左肩折，正脊一、脅一、膚三、切肺一，載于一俎。</p>
<p class="zhushi" id="p95"><a class="gg-link" href="#p95" onclick="return changeColor(this);"></a>侑俎用左體，侑賤。其羊俎過三體，有肫，尊之，加也。豕左肩折，折分為長兄弟俎也。切肺亦祭肺，互言之爾。無羊湇，下尸也。豕又祭肺，不嚌肺，不備禮。俎，司士所設羊鼎西之北俎也。豕俎與尸同。</p>
<p class="jianshu" id="p96"><a class="gg-link" href="#p96" onclick="return changeColor(this);"></a><span class="yinwen">疏</span>「侑俎」至「一俎」。○注「侑俎」至「尸同」。○釋曰︰「侑俎用左體」者，案《少牢》載尸俎皆右體，脊、脅皆二骨，舉肺一，切肺三，尸、主人、主婦盡用。腸三、胃三，尸正俎用一，湇俎用一，唯有一在此，是以自侑已下，及主人、主婦皆用左體脊脅。若然，燅尸俎時，左體亦同升於鼎上，不云者，文不具。是以前陳俎時，皆設于鼎西，若不同升鼎，則侑主人、主婦俎，如《特牲》執事之俎，陳在階間，不應在鼎側也。若然，《特牲》執事與主人、主婦之俎亦不升鼎，彼為自，異於神。《少牢》祝與佐食俎亦不升鼎，亦自異於神。此自侑已下，悉與尸同鼎者，以儐尸禮益卑，唯尸尊，禮詳，侑已下，禮略故也。云「其羊俎過三體，有肫，尊之，加也」者，鼎俎數奇，今體數四，故云「加」。若《禮緯》云禮六十已上，籩豆有加。是以《少牢》祝羊豕體各三，又下文主人羊肉湇俎體亦三。今儐尸之有侑，猶正祭之有祝，侑四體，必知以肫為加者，侑豕俎無肫，主人羊肉湇俎亦無肫，故知有肫為加。以立侑以輔尸，尊之，故以肫為加體也。云「豕左肩折，折分為長兄弟俎也」者，以下文設薦俎而注云「眾兄弟」。《儀禮》文，薦脀皆不云折，唯兄弟云「先生之脀折」，鄭云︰「先生，長兄弟。折，豕左肩之折。」是以知義然也。云「無羊湇，下尸也」者，直云無羊湇，不云肉者，以匕湇肉湇皆無，故直云無羊湇，以包二者皆無。此二湇尸皆有，侑皆無，故云下尸也。云「豕又祭肺，不嚌肺，不備禮」者，上尸羊俎有祭肺，豕俎有嚌肺，是備禮。侑羊俎、豕俎皆切肺，故曰不備禮也。</p>
<p class="strong" id="p97"><a class="gg-link" href="#p97" onclick="return changeColor(this);"></a>阼俎，羊肺一、祭肺一，載于一俎。羊肉湇，臂一、脊一、脅一、腸一、胃一、嚌肺一，載于一俎。豕脀，臂一、脊一、脅一、膚三、嚌肺一，載于一俎。</p>
<p class="zhushi" id="p98"><a class="gg-link" href="#p98" onclick="return changeColor(this);"></a>阼俎，主人俎。無體，遠下尸也。以肺代之，肺尊也。加羊肉湇而有體，崇尸惠亦尊主人。臂，左臂也。侑用肩，主人用臂，下之也。不言左臂者，大夫尊，空其文也。降於侑羊體一，而增豕膚三，有所屈，有所申，亦所謂順而摭也。阼俎，司士所設豕鼎西俎也。其湇俎與尸俎同，豕俎又與尸豕俎同。</p>
<p class="jianshu" id="p99"><a class="gg-link" href="#p99" onclick="return changeColor(this);"></a><span class="yinwen">疏</span>「阼俎」至「一俎」。○注「阼俎」至「俎同」。○釋曰︰「無體，遠下尸」者，尸用右體，主人用左，體是其相下之義。今主人正俎全無牲體，故云遠下尸也。云「以肺代之，肺尊也」者，尸侑一肺，今主人一俎有兩肺，故知以肺代體。肺者，氣之主，食所先祭，尊於腸胃，故以肺代體。云「加羊肉湇而有體，崇尸惠亦尊主人」者，以俎物雖與尸不同者，羊肉湇與尸同，至尸酢主人而設之，故曰崇尸惠。正俎所以不崇尸惠者，遠下尸，故無正俎，遠下則無肉湇者，近下尸，故侑無羊肉湇。注但云下，此非直崇尸惠，亦見尊主人者。侑無羊匕湇，無豕匕湇，而主人盡有，是其尊主人。所有者尊，見下文受酢致爵時。云「不言左臂者，大夫尊，空其文」者，牲右體貴，左體賤，侑用左體，皆言左肩左肫，今主人用左臂，直云臂不云左者，大夫尊，故空其文，似若得用右體然。必知是左臂者，以右臂在尸俎故也。云「降於侑羊體一而增豕膚三，有所屈有所申，亦所謂順而摭也」者，案《禮器》注云︰「謂若君沐粱，大夫沐稷，士沐粱。大夫不沐粱，屈於君，士則申，與君同。」是亦屈申之義，故引為證也。云「其湇俎與尸俎同，豕俎又與尸豕俎同」者，以其共用益送之俎，故知同也。</p>
<p class="strong" id="p100"><a class="gg-link" href="#p100" onclick="return changeColor(this);"></a>主婦俎，羊左臑、脊一、脅一、腸一、胃一、膚一、嚌羊肺一，載于一俎。</p>
<p class="zhushi" id="p101"><a class="gg-link" href="#p101" onclick="return changeColor(this);"></a>無豕體而有膚，以主人無羊體，不敢備也。無祭肺有嚌肺，亦下侑也，祭肺尊。言嚌羊肺者，文承膚下，嫌也。膚在羊肺上，則羊豕之體名同相亞也。其俎，司士所設在魚鼎西者。</p>
<p class="jianshu" id="p102"><a class="gg-link" href="#p102" onclick="return changeColor(this);"></a><span class="yinwen">疏</span>「主婦」至「一俎」。○注「無豕」至「西者」。○釋曰︰云「無豕體而有膚，以主人無羊體，不敢備也」者，以主人俎無羊體，故主婦俎亦無豕體，以主人遠下尸，主婦亦遠下尸也。云「無祭肺有嚌肺，亦下侑也，祭肺尊」者，言「亦」者，亦主人下侑也。侑用肩，主人用臂，祭肺尊，嚌肺卑，侑俎皆祭肺，主婦皆嚌肺，故云下侑也。云「嚌羊肺者，文承膚下，嫌也」者，肺文承膚下，有豕肺之嫌，故須辨之，云嚌羊肺者以別之也。云「膚在羊肺上，則羊豕之體名同相亞也」者，羊、豕雖異，脊、脅之等體名則同。今豕雖直言膚，不言體，以豕膚在羊肺之上，使䋫羊之體，故云相亞。若然，下文主人獻賓之時，司士設俎，羊骼一、腸一、胃一、切肺一、膚一，所以膚又在肺下者，彼取用之先後，故退膚在下。</p>
<p class="strong" id="p103"><a class="gg-link" href="#p103" onclick="return changeColor(this);"></a>司士朼魚，亦司士載，尸俎五魚，橫載之；侑、主人皆一魚，亦橫載之；皆如膴祭于其上。</p>
<p class="zhushi" id="p104"><a class="gg-link" href="#p104" onclick="return changeColor(this);"></a>橫載之者，異於牲體，彌變於神。膴讀如殷冔之冔。刳魚時，割其腹以為大臠也，可用祭也。其俎又與尸豕俎同。</p>
<p class="jianshu" id="p105"><a class="gg-link" href="#p105" onclick="return changeColor(this);"></a><span class="yinwen">疏</span>「司士」至「其上」。○注「橫載」至「俎同」。○釋曰︰案上歷說十一俎，尸、侑、主人之下，皆次言豕俎、魚、俎，亦是歷說十一俎，獨不陳魚俎於豕俎之下，而陳並於此者，欲見魚，水物，別於正牲。又欲見魚獨副賓長獻三，故並於此序之。云「橫載之者，異於牲體，彌變於神」者，以其牲體皆橫載於俎，於人為縮，鬼進下，生人進腠，上編《少牢》正祭升體時，云︰「下利升豕，其載如羊，無腸胃。體其載于俎，皆進下。」鄭注︰「進下，變於食生也。所以交於神明，不敢以食道，敬之至也。引《鄉飲酒禮》進腠，羊次其體，豕言進下，互相見。」明正祭之時，牲體皆橫載進下可知。至此儐尸事神禮簡，儐尸禮隆，以尸為賓客，故從生人禮。牲體皆進腠，橫載於俎，異於載魚於正祭之時，縮載，故《少牢》云司士「升魚十有五而俎，縮載，右首，進腴」，於俎為縮，於尸為橫，首向右，腹腴向尸，鄭注云︰「右首進腴，亦變於食生也。」若生人則亦縮載，於人為橫首，亦向右進，鰭脊向人，腹腴向外。今儐尸之禮，載魚宜亦同生人，縮載進鰭，今橫載，於人為縮，不與正祭同，又與生人異。欲見儐尸之禮，異於正祭，又不得全與生人同。鄭云彌變於神者，牲體既進腠，是已變於神。至於魚載，又橫於俎，是彌變於神也。云膴讀如殷冔之冔者，讀從《士冠禮》、《郊牲牲》「周弁、殷冔」，冔，覆也。可以覆首，此亦取魚腹反覆於上以擬祭。云「其俎又與尸豕俎同」者，謂上司士所設於豕鼎之西者也。</p>
<p class="strong" id="p106"><a class="gg-link" href="#p106" onclick="return changeColor(this);"></a>卒升。</p>
<p class="zhushi" id="p107"><a class="gg-link" href="#p107" onclick="return changeColor(this);"></a>卒，已也。已載尸羊俎。</p>
<p class="jianshu" id="p108"><a class="gg-link" href="#p108" onclick="return changeColor(this);"></a><span class="yinwen">疏</span>「卒升」。○注「卒已」至「羊俎」。○釋曰︰自此盡「立于筵末」，論薦獻於尸之事。云「卒升」者，案上有主人酌獻尸，主婦薦籩豆，又升羊俎，進於尸前，因歷說十一俎之事。今言卒升，還計上升羊俎，故云卒，是以鄭亦云「已載尸羊俎」而言之。此事從上文「獻尸」，下盡「乃卒爵」有五節。五節者，從主人獻酒於尸，並主婦設籩豆，是其一也。賓長設俎，二也。次賓羞羊燔，尸乃卒爵，五也。</p>
<p class="strong" id="p109"><a class="gg-link" href="#p109" onclick="return changeColor(this);"></a>賓長設羊俎于豆南。賓降。尸升筵自西方，坐，左執爵，右取韮、菹，擩于三豆，祭于豆間。尸取麷、蕡，宰夫贊者取白、黑以授尸。尸受，兼祭于豆祭。</p>
<p class="zhushi" id="p110"><a class="gg-link" href="#p110" onclick="return changeColor(this);"></a>賓長，上賓。</p>
<p class="jianshu" id="p111"><a class="gg-link" href="#p111" onclick="return changeColor(this);"></a><span class="yinwen">疏</span>「賓長」至「豆祭」。○注「賓長上賓」。○釋曰︰上文載羊俎，退，卒升於十一俎下者，欲就此賓長設羊俎之事，故此言「賓長設羊俎于豆南，賓乃降」，注云「賓長，上賓」者，案下三獻時，云「上賓洗爵」，注云︰「上賓長也。」是以鄭上下交相，曉為一人者也。</p>
<p class="strong" id="p112"><a class="gg-link" href="#p112" onclick="return changeColor(this);"></a>雍人授次賓疏匕與俎，受于鼎西，左手執俎左廉，縮之，卻右手執匕枋，縮于俎上，以東面受于羊鼎之西。司馬在羊鼎之東，二手執桃匕枋以挹湇，注于疏匕，若是者三。</p>
<p class="zhushi" id="p113"><a class="gg-link" href="#p113" onclick="return changeColor(this);"></a>挑謂之歃，讀如或舂或抌之。抌字或作挑者，秦人語也。此二匕者，皆有淺升，狀如飯操。挑長枋，可以抒物於器中者。注猶瀉也。今文挑作抌，挹皆為扱。</p>
<p class="jianshu" id="p114"><a class="gg-link" href="#p114" onclick="return changeColor(this);"></a><span class="yinwen">疏</span>○注釋曰︰云「讀如或舂或抌之抌」者，讀從《詩》「或舂或抌」，彼注︰「抌，抒臼也。」云「此二匕者皆有淺升，狀如飯操」，此以漢法況之，言淺升，對尋常勺升深，此淺耳。</p>
<p class="strong" id="p115"><a class="gg-link" href="#p115" onclick="return changeColor(this);"></a>尸興，左執爵，右取肺，坐祭之，祭酒，興，左執爵。</p>
<p class="zhushi" id="p116"><a class="gg-link" href="#p116" onclick="return changeColor(this);"></a>肺，羊祭肺。</p>
<p class="jianshu" id="p117"><a class="gg-link" href="#p117" onclick="return changeColor(this);"></a><span class="yinwen">疏</span>注「肺羊祭肺」。○釋曰︰知「羊祭肺」者，見上載尸羊正俎而云「祭肺一」，故知此羊俎上祭肺。其羊肉湇，雖有嚌肺一，此下經乃升，此時未升，故知非嚌肺也。</p>
<p class="strong" id="p118"><a class="gg-link" href="#p118" onclick="return changeColor(this);"></a>次賓縮執匕俎以升，若是以授尸。尸卻手授匕枋，坐祭，嚌之，興，覆手以授賓。賓亦覆手以受，縮匕于俎上，以降。</p>
<p class="zhushi" id="p119"><a class="gg-link" href="#p119" onclick="return changeColor(this);"></a>嚌湇者，明湇肉加耳。嘗之以其汁，尚味。</p>
<p class="jianshu" id="p120"><a class="gg-link" href="#p120" onclick="return changeColor(this);"></a><span class="yinwen">疏</span>○注釋曰︰云「嚌湇者，明湇肉加耳。嘗之以其汁，尚味」者，此匕湇似大羹。案《特牲》大羹不祭不嚌，以不為神，非盛。此嚌之者，明肉湇加，先進其汁而嘗之，尚味故也。以肉湇加在鼎有汁，在俎無汁，故以匕進汁，是以上注云「肉湇，肉在汁中者，以增俎實為尸加」是也。《特牲》大羹自門入，本不在鼎，不調之，此肉湇在鼎已調之，故云尚味也。</p>
<p class="strong" id="p121"><a class="gg-link" href="#p121" onclick="return changeColor(this);"></a>尸席末坐，啐酒，興，坐奠爵，拜，告旨，執爵以興。主人北面于東楹東答拜。</p>
<p class="zhushi" id="p122"><a class="gg-link" href="#p122" onclick="return changeColor(this);"></a>旨，美也。拜告酒美，答主人意。古文曰東楹之東。</p>
<p class="jianshu" id="p123"><a class="gg-link" href="#p123" onclick="return changeColor(this);"></a><span class="yinwen">疏</span>「尸席」至「答拜」。○注「旨美」至「之東」。○釋曰︰案上編《少牢》尸不啐奠，不告旨，大夫之禮，尸彌尊。至於儐尸啐酒告旨者，異於神奠具，尸禮彌儐故也。</p>
<p class="strong" id="p124"><a class="gg-link" href="#p124" onclick="return changeColor(this);"></a>司馬羞羊肉湇，縮執俎。尸坐奠爵，興，取肺，坐絕祭，嚌之，興，反加于俎。司馬縮奠俎于羊湇俎南，乃載于羊俎，卒載俎，縮執俎以降。</p>
<p class="zhushi" id="p125"><a class="gg-link" href="#p125" onclick="return changeColor(this);"></a>絕祭，絕肺末以祭。《周禮》曰絕祭。湇使次賓，肉使司馬，大夫禮多，崇敬也。</p>
<p class="jianshu" id="p126"><a class="gg-link" href="#p126" onclick="return changeColor(this);"></a><span class="yinwen">疏</span>「司馬」至「以降」。○注「絕祭」至「敬也」。○釋曰︰引《周禮》者，案《大祝職》辨九祭，「七曰絕祭」，注云︰「絕末以祭。」引之證絕祭與此同也。云「湇使次賓，肉使司馬，大夫禮多，崇敬也」者，司馬，火官，羊又火畜，則羊湇與肉，皆當司馬載之。案上文次賓載湇，此經司馬羞肉者，以大夫官多，各所載其一，是以云大夫禮多崇敬也。</p>
<p class="strong" id="p127"><a class="gg-link" href="#p127" onclick="return changeColor(this);"></a>尸坐執爵以興。次賓羞羊燔，縮執俎，縮一燔于俎上，鹽在右。尸左執爵，受燔，擩于鹽，坐，振祭，嚌之，興，加于羊俎。賓縮執俎以降。</p>
<p class="zhushi" id="p128"><a class="gg-link" href="#p128" onclick="return changeColor(this);"></a>燔，炙。</p>
<p class="jianshu" id="p129"><a class="gg-link" href="#p129" onclick="return changeColor(this);"></a><span class="yinwen">疏</span>注「燔炙」。○釋曰︰案《詩》云「載燔載烈」，注云︰「傅火曰燔，貫之加于火曰烈。」烈則炙也。彼以燔、炙相對則異，此云「燔，炙」者，燔之傅火，亦是炙類，故曰燔炙。</p>
<p class="strong" id="p130"><a class="gg-link" href="#p130" onclick="return changeColor(this);"></a>尸降筵，北面于西楹西，坐卒爵，執爵以興，坐奠爵，拜，執爵以興。主人北面于東楹東答拜。主人受爵。尸升筵，立于筵末。</p>
<p class="strong" id="p131"><a class="gg-link" href="#p131" onclick="return changeColor(this);"></a>主人酌，獻侑。侑西楹西，北面拜受爵。主人在其右，北面答拜。</p>
<p class="zhushi" id="p132"><a class="gg-link" href="#p132" onclick="return changeColor(this);"></a>不洗者，俱獻，閒無事也。主人就右者，賤不專階。</p>
<p class="jianshu" id="p133"><a class="gg-link" href="#p133" onclick="return changeColor(this);"></a><span class="yinwen">疏</span>「主人」至「答拜」。○注「不洗」至「專階」。○釋曰︰自此盡「主人答拜」，論主人獻侑並薦俎從獻之事也。此節內從獻有三事，主人獻時，主婦薦籩豆，一也；司馬羞羊俎，二也；次賓羞羊燔，三也。侑降於尸二等，無羊匕湇又無肉湇。注釋云「不洗者，俱獻，閒無事也」者，此則以其獻尸訖，即獻侑，中閒無別酢酬之事，故不洗凡爵。行爵，從尊者來向卑者，俱獻，閒無事則不洗爵；從卑者來向尊，雖獻，閒無事亦洗。是以此文獻尸訖，俱獻侑，不洗，是爵從尊者來。故《特牲》賓致爵於主人洗爵者，鄭云洗乃致爵，為異事新之。以其承佐食賤，雖就獻閒，以其爵從卑者來，故洗之，故不儐尸。鄭注云洗致爵者，以承佐食賤，新之。是爵從卑者來，故洗也。云「主人就右者，賤不專階」者，對主人不就尸階者，尸尊，得專階故也。</p>
<p class="strong" id="p134"><a class="gg-link" href="#p134" onclick="return changeColor(this);"></a>主婦薦韭菹醢，坐奠于筵前，醢在南方。婦贊者執二籩麷、蕡以授主婦，主婦不興，受之，奠麷于醢南，蕡在麷東。主婦入于房。</p>
<p class="zhushi" id="p135"><a class="gg-link" href="#p135" onclick="return changeColor(this);"></a>醢在南方者，立侑為尸，使正饌統焉。</p>
<p class="jianshu" id="p136"><a class="gg-link" href="#p136" onclick="return changeColor(this);"></a><span class="yinwen">疏</span>注「醢在」至「統焉」。○釋曰︰凡設菹常在右，便其擩。今菹在醢北者，以其立侑以輔尸，故菹在北，統於尸也。</p>
<p class="strong" id="p137"><a class="gg-link" href="#p137" onclick="return changeColor(this);"></a>侑升筵自北方，司馬橫執羊俎以升，設于豆東。侑坐，左執爵，右取菹擩于醢，祭于豆間，又取麷、蕡同祭于豆祭，興，左執爵，右取肺，坐祭之，祭酒，興，左執爵。次賓羞羊燔，如尸禮。侑降筵自北方，北面于西楹西，坐卒爵，執爵以興，坐奠爵，拜。主人答拜。</p>
<p class="zhushi" id="p138"><a class="gg-link" href="#p138" onclick="return changeColor(this);"></a>答拜，拜於侑之右。</p>
<p class="jianshu" id="p139"><a class="gg-link" href="#p139" onclick="return changeColor(this);"></a><span class="yinwen">疏</span>注「答拜」至「之右」。○釋曰︰知「拜於侑之右」者，以其前拜爵時，尸在侑之右。元缺一字</p>
<p class="strong" id="p140"><a class="gg-link" href="#p140" onclick="return changeColor(this);"></a>尸受侑爵，降，洗。侑降立于西階西，東面。主人降自阼階，辭洗。尸坐奠爵于篚，興，對。卒洗，主人升，尸升自西階。主人拜洗。尸北面于西楹西，坐奠爵，答拜。降盥，主人降，尸辭，主人對。卒盥，主人升。尸升，坐取爵，酌。</p>
<p class="zhushi" id="p141"><a class="gg-link" href="#p141" onclick="return changeColor(this);"></a>酌者，將酢主人。</p>
<p class="jianshu" id="p142"><a class="gg-link" href="#p142" onclick="return changeColor(this);"></a><span class="yinwen">疏</span>「尸受」至「爵酌」。○注「酌者將酢主人」。○釋曰︰自此盡「就筵」，論主人受尸酌，並薦籩豆及俎之事。就此事中亦有五節︰行事尊主人，故與尸同者，尸酢主人時，主婦亦設籩豆，一也；賓長設羊俎，二；次賓羞羊匕湇，三司；馬羞肉湇，四也；次賓羞羊燔，主人乃卒爵，五也。但《特牲》、《少牢》主人獻尸，尸即酢主人，主人乃獻祝及佐食，此尸待主人獻侑乃酢主人，不同者，此尸卑，達主人之意，欲得先進酒於侑，乃自飲。彼尸尊，不達主人，欲自達己意，故先酢主人，乃使主人獻祝與佐食，故不同。是以下文賓長獻尸，致爵主人，尸乃酢之，遂賓意，亦此類也。</p>
<p class="strong" id="p143"><a class="gg-link" href="#p143" onclick="return changeColor(this);"></a>司宮設席于東序，西面。主人東楹東，北面拜受爵。尸西楹西，北面答拜。主婦薦韭、菹、醢，坐奠于筵前，菹在北方。婦贊者執二籩麷、蕡，主婦不興，受，設麷于菹西北，蕡在麷西。主人升筵自北方，主婦入于房。</p>
<p class="zhushi" id="p144"><a class="gg-link" href="#p144" onclick="return changeColor(this);"></a>設籩于菹西北，亦辟鉶。今文無二籩。</p>
<p class="jianshu" id="p145"><a class="gg-link" href="#p145" onclick="return changeColor(this);"></a><span class="yinwen">疏</span>「司宮」至「于房」。○注「設籩」至「二籩」。○釋曰︰此乃陳主人受酢設席之位。案《特牲》為士，案《少牢》下大夫皆致爵乃設席，此儐尸受酢即設席者，以其儐尸，尸益卑，主人益尊，故明一等受酢即設席。案上設尸籩，云「興，取籩於房，麷」，注云︰「以饌異親之。」與此婦贊者執二籩麷，主婦不興受，文不同者，凡執籩豆之法，皆兩雙執之。此侑與主人皆二籩，故主婦與婦贊者，各執其二，於事便，故主婦不興受設之。上尸籩豆各四，故主婦興，取籩豆于房，亦見異饌，親之義也。云「設籩于菹西北，亦辟鉶」者，上設侑籩正當豆，此在西北，明辟鉶。云「亦」，亦尸籩當豆西外列以辟鉶故也。</p>
<p class="strong" id="p146"><a class="gg-link" href="#p146" onclick="return changeColor(this);"></a>長賓設羊俎于豆西。主人坐，左執爵，祭豆籩，如侑之祭。興，左執爵，右取肺，坐祭之，祭酒，興。次賓羞匕湇，如尸禮。席末坐啐酒，執爵以興。司馬羞羊肉湇，縮執俎。主人坐奠爵于左，興，受肺，坐絕祭，嚌之，興，反加于湇俎。司馬縮奠湇俎于羊俎西，乃載之，卒載，縮執虛俎以降。</p>
<p class="zhushi" id="p147"><a class="gg-link" href="#p147" onclick="return changeColor(this);"></a>奠爵于左者，神惠變於常也。言受肺者，明有授。言虛俎者，羊湇俎訖，於此虛不復用。</p>
<p class="jianshu" id="p148"><a class="gg-link" href="#p148" onclick="return changeColor(this);"></a><span class="yinwen">疏</span>注「奠爵」至「復用」。○釋曰︰云「言虛俎者，羊湇俎訖，於此虛不復用」者，此俎雍人所執，陳奠於羊俎西，在南者，自此賓羞匕湇，司馬羞羊肉湇於尸，次賓又羞匕湇於主人，同用此俎，三降皆不言虛，欲見後將更用。至於此言虛俎，明其不復用此俎，又見下次賓羞羊燔於主人，則北之豕俎，用北之豕俎而得羞羊燔者，以其禮殺故也。</p>
<p class="strong" id="p149"><a class="gg-link" href="#p149" onclick="return changeColor(this);"></a>主人坐取爵以興，次賓羞燔，主人受，如尸禮。主人降筵自北方，北面于阼階上，坐卒爵，執爵以興，坐奠爵，拜，執爵以興。尸西楹西答拜。主人坐奠爵于東序南。</p>
<p class="zhushi" id="p150"><a class="gg-link" href="#p150" onclick="return changeColor(this);"></a>不降奠爵於篚，急崇酒。</p>
<p class="jianshu" id="p151"><a class="gg-link" href="#p151" onclick="return changeColor(this);"></a><span class="yinwen">疏</span>「主人」至「序南」。○注「不降」至「崇酒」。○釋曰︰直云「次賓羞燔」者，燔即羊燔，知者，以其主人與尸、侑皆用羊體，鄉主婦獻尸以後，悉用豕體，賓長獻尸後，悉用魚從，是以知主人之燔羊燔也。云「不降奠爵于篚，急崇酒」者，此下唯有崇酒之文，更無餘事，故云急崇酒。案《鄉飲酒》介答拜，主人卒爵，坐奠於西楹南介右，再拜崇酒，注云︰「奠爵西楹南，以當獻眾賓」。與此不同者，彼實有獻眾賓之事，故云「當獻眾賓」，亦得見急崇酒，兩見之也。</p>
<p class="strong" id="p152"><a class="gg-link" href="#p152" onclick="return changeColor(this);"></a>侑升。尸、侑皆北面于西楹西。</p>
<p class="zhushi" id="p153"><a class="gg-link" href="#p153" onclick="return changeColor(this);"></a>見主人不反位，知將與己為禮。</p>
<p class="strong" id="p154"><a class="gg-link" href="#p154" onclick="return changeColor(this);"></a>主人北面于東楹東，再拜崇酒。</p>
<p class="zhushi" id="p155"><a class="gg-link" href="#p155" onclick="return changeColor(this);"></a>崇，充也。拜謝尸、侑以酒薄充滿。</p>
<p class="strong" id="p156"><a class="gg-link" href="#p156" onclick="return changeColor(this);"></a>尸、侑皆答再拜。主人及尸、侑皆升就筵。</p>
<p class="strong" id="p157"><a class="gg-link" href="#p157" onclick="return changeColor(this);"></a>司宮取爵于篚，以授婦贊者于房東，以授主婦。</p>
<p class="zhushi" id="p158"><a class="gg-link" href="#p158" onclick="return changeColor(this);"></a>房東，房戶外之東。</p>
<p class="jianshu" id="p159"><a class="gg-link" href="#p159" onclick="return changeColor(this);"></a><span class="yinwen">疏</span>「司宮」至「主婦」。○注「房東」至「之東」。○釋曰︰自此盡「主婦答拜」，論主婦亞獻尸並見從獻之事。上文主人獻節，凡有三爵︰有主人獻尸，獻侑並受酢。此主婦獻內，凡有四爵，即分為四節解之，四者︰主婦獻尸，一也；獻侑，二也；致爵於主人，三也；受尸酢，四也。下文賓長為三獻爵止，故與主婦亞獻同。此主婦亞獻尸一節之內，從獻有五，五者︰主婦亞獻，主婦設兩鉶，一也；主婦又設糗與脩，二也；次賓羞豕匕湇，三也；司士羞豕脀，四也；次賓羞豕燔尸，乃卒爵，五也。</p>
<p class="strong" id="p160"><a class="gg-link" href="#p160" onclick="return changeColor(this);"></a>主婦洗于房中，出，實爵，尊南西面拜獻尸。尸拜于筵上，受。</p>
<p class="zhushi" id="p161"><a class="gg-link" href="#p161" onclick="return changeColor(this);"></a>尊南西面，拜由便也。</p>
<p class="jianshu" id="p162"><a class="gg-link" href="#p162" onclick="return changeColor(this);"></a><span class="yinwen">疏</span>「尸拜于筵上受」。○注「尊南」至「便也」。○釋曰︰賓主獻酢，無在筵上受法，今尸於筵上受者，以婦人所獻，故尸不與行賓主之禮，故不得各就其階。若然，《少牢》主人「祝拜於席上，坐受」者，注云︰「室內迫狹。」故拜筵上，與此禮異。云「尊南西面，拜由便也」者，此決下文「西面於主人之北拜送爵」，今酌尊，因在尊南西面拜獻尸者便也。言便者，便其西面授尸，故不退主人之北。</p>
<p class="strong" id="p163"><a class="gg-link" href="#p163" onclick="return changeColor(this);"></a>主婦西面于主人之席北拜送爵。入于房，取一羊鉶，坐奠于韭菹西。主婦贊者執豕鉶以從，主婦不興，受，設于羊鉶之西，興，入于房，取糗與腶，執以出，坐設之，糗在蕡西，脩在白西；興，立于主人席北，西面。</p>
<p class="zhushi" id="p164"><a class="gg-link" href="#p164" onclick="return changeColor(this);"></a>飲酒而有鉶者，祭之餘鉶，無黍稷，殺也。糗，糗餌也。腶脩，搗肉之脯。今文腶為斷。</p>
<p class="jianshu" id="p165"><a class="gg-link" href="#p165" onclick="return changeColor(this);"></a><span class="yinwen">疏</span>注「飲酒」至「為斷」。○釋曰︰云「無黍稷，殺也」者，決正祭時有黍稷故也。</p>
<p class="strong" id="p166"><a class="gg-link" href="#p166" onclick="return changeColor(this);"></a>尸坐，左執爵，祭糗、脩，同祭于豆祭，以羊鉶之柶挹羊鉶，遂以挹豕鉶，祭于豆祭，祭酒。次賓羞豕匕湇，如羊匕湇之禮。尸坐啐酒，左執爵，嘗上鉶，執爵以興，坐奠爵，拜。主婦答拜。執爵以興。司士羞豕脀。尸坐奠爵，興，受，如羊肉湇之禮，坐取爵，興。次賓羞豕燔。尸左執爵，受燔，如羊燔之禮，坐卒爵，拜。主婦答拜。受爵。</p>
<p class="strong" id="p167"><a class="gg-link" href="#p167" onclick="return changeColor(this);"></a>酌，獻侑。侑拜受爵。主婦，主人之北、西面答拜。</p>
<p class="zhushi" id="p168"><a class="gg-link" href="#p168" onclick="return changeColor(this);"></a>酌獻者，主婦。今文無西面。</p>
<p class="jianshu" id="p169"><a class="gg-link" href="#p169" onclick="return changeColor(this);"></a><span class="yinwen">疏</span>「酌獻」至「答拜」。○注「酌獻」至「西面」。○釋曰︰同有三等，降於尸二等，無鉶羹與豕匕湇。同三等者，主婦酌獻侑，主婦羞糗脩，一也；司士羞豕脀，二也；次賓羞燔侑，乃卒爵，三也。</p>
<p class="strong" id="p170"><a class="gg-link" href="#p170" onclick="return changeColor(this);"></a>主婦羞糗、脩，坐奠糗于麷南，脩在蕡南。侑坐，左執爵，取糗、脩，兼祭于豆祭。司士縮執豕脀以升。侑興，取肺，坐祭之。司士縮奠豕脀于羊俎之東，載于羊俎，卒，乃縮執俎以降。侑興。</p>
<p class="zhushi" id="p171"><a class="gg-link" href="#p171" onclick="return changeColor(this);"></a>豕脀無湇，於侑禮殺。</p>
<p class="jianshu" id="p172"><a class="gg-link" href="#p172" onclick="return changeColor(this);"></a><span class="yinwen">疏</span>○釋曰︰案上下文尸與侑及主人主婦，但是正俎，皆橫執俎以升，又橫設於席前。若益送之俎，皆縮執之，又縮於席前。今司士所羞豕脀，是益送之俎，縮執是其常，而言縮執者，以其文承上，主人獻侑時無羊肉湇，故主婦獻侑，司士羞豕脀，不得相如，是以經特著「縮執俎」，見異於正俎。諸文特云「橫執」、「縮執」者，皆此類。</p>
<p class="strong" id="p173"><a class="gg-link" href="#p173" onclick="return changeColor(this);"></a>次賓羞豕燔，侑受如尸禮，坐卒爵，拜。主婦答拜。受爵。</p>
<p class="strong" id="p174"><a class="gg-link" href="#p174" onclick="return changeColor(this);"></a>酌以致于主人。主人筵上拜受爵，主婦北面于阼階上答拜。</p>
<p class="zhushi" id="p175"><a class="gg-link" href="#p175" onclick="return changeColor(this);"></a>主婦易位，拜于阼階上，辟併敬。</p>
<p class="jianshu" id="p176"><a class="gg-link" href="#p176" onclick="return changeColor(this);"></a><span class="yinwen">疏</span>「受爵」至「答拜」。○注「主婦」至「並敬」。○釋曰︰自此盡「答拜受爵」，論主婦致爵於主人之事。此科亦有五節︰行事主婦致爵于主人時，主婦設二鉶，一也；又設糗脩，二也；豕匕湇，三也；豕脀，四也；豕燔，主人卒爵，五也。云「主婦易位，拜於阼階上，辟並敬」者，前主婦獻尸、侑，拜送於主人北。今致爵於主人，拜於阼階上者，辟並敬主人與尸、侑，故易位也。若然，案《特牲》三獻爵止，乃致爵。此未三獻，已致爵者，以上編已有獻於尸，故此不待三獻。又見儐尸禮殺，故早致。</p>
<p class="strong" id="p177"><a class="gg-link" href="#p177" onclick="return changeColor(this);"></a>主婦設二鉶與糗、脩，如尸禮。主人其祭糗脩、祭鉶、祭酒、受豕匕湇、拜啐酒，皆如尸禮。嘗鉶不拜。</p>
<p class="zhushi" id="p178"><a class="gg-link" href="#p178" onclick="return changeColor(this);"></a>主人如尸禮，尊也。其異者，不告旨。</p>
<p class="jianshu" id="p179"><a class="gg-link" href="#p179" onclick="return changeColor(this);"></a><span class="yinwen">疏</span>「主婦」至「不拜」。○注「主人」至「告旨」。○釋曰︰云主人「拜啐酒」，「嘗鉶不拜」，若然，則啐酒有拜，嘗鉶無拜案前主婦獻尸，尸坐啐酒，左執爵，嘗上鉶，執爵以興，坐奠爵拜，拜在嘗鉶之下，則嘗鉶有拜，坐啐酒不拜。與此違者，彼拜雖在嘗鉶下，其拜仍為啐酒，拜在嘗鉶下者，以因坐啐酒，不興即嘗鉶，嘗鉶訖，執爵興，坐奠爵拜，拜仍為啐酒。是以《特牲》、《少牢》尸嘗鉶皆不拜。或此經啐酒之上無拜文，有者，衍字也。</p>
<p class="strong" id="p180"><a class="gg-link" href="#p180" onclick="return changeColor(this);"></a>其受豕脀，受豕燔，亦如尸禮。坐卒爵，拜。主婦北面答拜，受爵。</p>
<p class="zhushi" id="p181"><a class="gg-link" href="#p181" onclick="return changeColor(this);"></a>尸降筵，受主婦爵以降。將酢主婦。</p>
<p class="jianshu" id="p182"><a class="gg-link" href="#p182" onclick="return changeColor(this);"></a><span class="yinwen">疏</span>「尸降」至「以降」。○注「將酢主婦」。○釋曰︰自此盡「皆就筵」，論尸酢主婦之事。此科內從酢有三，三者，主婦受酢之時，婦贊者設豆籩，一也；司馬設羊俎，二也；次賓羞羊燔，主婦卒爵，三也。以其主婦受從與侑同三，主人受從與尸同五，尊卑差也。</p>
<p class="strong" id="p183"><a class="gg-link" href="#p183" onclick="return changeColor(this);"></a>主人降，侑降。主婦入于房。主人立于洗東北，西面。侑東面于西階西南。</p>
<p class="zhushi" id="p184"><a class="gg-link" href="#p184" onclick="return changeColor(this);"></a>俟尸洗。</p>
<p class="strong" id="p185"><a class="gg-link" href="#p185" onclick="return changeColor(this);"></a>尸易爵于篚，盥，洗爵。</p>
<p class="zhushi" id="p186"><a class="gg-link" href="#p186" onclick="return changeColor(this);"></a>易爵者，男女不相襲爵。</p>
<p class="strong" id="p187"><a class="gg-link" href="#p187" onclick="return changeColor(this);"></a>主人揖尸、侑。</p>
<p class="zhushi" id="p188"><a class="gg-link" href="#p188" onclick="return changeColor(this);"></a>將升。</p>
<p class="strong" id="p189"><a class="gg-link" href="#p189" onclick="return changeColor(this);"></a>主人升。尸升自西階，侑從。主人北面立于東楹東，侑西楹西、北面立。</p>
<p class="zhushi" id="p190"><a class="gg-link" href="#p190" onclick="return changeColor(this);"></a>俟尸酌。</p>
<p class="strong" id="p191"><a class="gg-link" href="#p191" onclick="return changeColor(this);"></a>尸酌。主婦出于房，西面拜，受爵。尸北面于侑東答拜。主婦入于房。司宮設席于房中，南面。主婦立于西席。</p>
<p class="zhushi" id="p192"><a class="gg-link" href="#p192" onclick="return changeColor(this);"></a>設席者，主婦尊。今文曰︰南面立于席西。</p>
<p class="jianshu" id="p193"><a class="gg-link" href="#p193" onclick="return changeColor(this);"></a><span class="yinwen">疏</span>注「設席者主婦尊」。○釋曰︰以賓長以下，皆無設席之文，唯主婦與主人同設席，故云「主婦尊」。《特牲》及下大夫主婦設席，亦是主婦尊。</p>
<p class="strong" id="p194"><a class="gg-link" href="#p194" onclick="return changeColor(this);"></a>婦贊者薦韭、菹、醢，坐尊于筵前，菹在西方。婦人贊者執麷、蕡以授婦贊者，婦贊者不興，受，設麷于菹西，蕡在麷南。</p>
<p class="zhushi" id="p195"><a class="gg-link" href="#p195" onclick="return changeColor(this);"></a>婦人贊者，宗婦之少者。</p>
<p class="jianshu" id="p196"><a class="gg-link" href="#p196" onclick="return changeColor(this);"></a><span class="yinwen">疏</span>注「婦人」至「少者」。○釋曰︰案《特牲》記云︰「宗婦北堂，東面北上。」注云「宗婦，族人之婦。其夫屬于所祭為子孫」者是也。彼直云「宗婦」，是《特牲》宗婦一人而已，不言「贊」或「少」，未可定。此大夫禮隆，贊非一人，而稱揚，贊主婦及長婦，故云「宗婦之少」者。</p>
<p class="strong" id="p197"><a class="gg-link" href="#p197" onclick="return changeColor(this);"></a>主婦升筵。司馬設羊俎于豆南。主婦坐，左執爵，右取菹擩于醢，祭于豆間；又取麷、蕡，兼祭于豆祭。主婦奠爵，興，取肺，坐絕祭，嚌之，興，加于俎，坐挩手，祭酒，啐酒。</p>
<p class="zhushi" id="p198"><a class="gg-link" href="#p198" onclick="return changeColor(this);"></a>挩手者于帨，帨，佩巾。《內則》曰婦人亦左佩紛帨。古文帨作說。</p>
<p class="strong" id="p199"><a class="gg-link" href="#p199" onclick="return changeColor(this);"></a>次賓羞羊燔。主婦興，受燔，如主人之禮。主婦執爵以出于房，西面于主人席北，立卒爵，執爵拜。尸西楹西、北面答拜。主婦入，立于房。尸、主人及侑皆就筵。</p>
<p class="zhushi" id="p200"><a class="gg-link" href="#p200" onclick="return changeColor(this);"></a>出房立卒爵，宜鄉尊。不坐者，變於主人也。執爵拜，變於男子也。</p>
<p class="jianshu" id="p201"><a class="gg-link" href="#p201" onclick="return changeColor(this);"></a><span class="yinwen">疏</span>注「出房」至「子也」。○釋曰︰云「不坐者，變於主人也」者，上主人受酢，坐卒爵，故云變於主人也。「執爵拜，變於男子」者，上下經凡男子拜卒爵，皆奠爵乃拜，故云變於男子也。</p>
<p class="strong" id="p202"><a class="gg-link" href="#p202" onclick="return changeColor(this);"></a>上賓洗爵以升，酌，獻尸。尸拜受爵。賓西楹西北面拜送爵。尸奠爵于薦左。賓降。</p>
<p class="zhushi" id="p203"><a class="gg-link" href="#p203" onclick="return changeColor(this);"></a>上賓，賓長也。謂之上賓，以將獻異之，或謂之長賓。奠爵，爵止也。</p>
<p class="jianshu" id="p204"><a class="gg-link" href="#p204" onclick="return changeColor(this);"></a><span class="yinwen">疏</span>「上賓」至「賓降」。○注「上賓」至「止也」。○釋曰︰此一經論賓長備三獻，獻尸，其尸奠於薦左未舉之事。尸不舉者，以三獻訖，正禮終，欲使神惠均，於庭遍得獻，乃舉之。故下文主人獻，及眾賓以下訖乃作止爵。若然，《特牲》及下大夫尸在室內，始行三獻，未行致爵，尸奠爵，欲得神惠均於室。此儐尸之禮，室內已行三獻，至此儐尸，夫婦又巳行致爵訖，儐尸又在堂，故爵止者，欲得神惠均於庭，與正祭者異。云「上賓，賓長」者，上文云「賓長設羊俎」，是此與上文長賓互見為一人。云「謂之上賓，以將獻異之」者，言長賓，賓中長，尊稱輕，若言上賓，賓中上，尊稱重，故以將獻變言上賓。云「或謂之長賓」者，或《少牢》文。案彼云長賓洗爵，獻于尸，此異之，稱長上者，《少牢》尸有父尊，屈之故，但云長賓耳。若然，不儐尸亦云長賓。《特牲》云「賓三獻如初」，又不言長賓者，士賓卑，又闕之。云「奠爵，爵止」者，《特牲》云︰「賓三獻如初，燔從如初，爵止。」不儐尸者，亦然是其爵止之事。案下經爵止者，多非為均神惠之事，故此特解之。</p>
<p class="strong" id="p205"><a class="gg-link" href="#p205" onclick="return changeColor(this);"></a>主人降，洗爵。尸、侑降。主人奠爵于篚，辭，尸對。卒洗，揖。尸升，侑不升。</p>
<p class="zhushi" id="p206"><a class="gg-link" href="#p206" onclick="return changeColor(this);"></a>侑不升，尸禮益殺，不從。</p>
<p class="jianshu" id="p207"><a class="gg-link" href="#p207" onclick="return changeColor(this);"></a><span class="yinwen">疏</span>「主人」至「不升」。○注「侑不」至「不從」。○釋曰︰自此盡「皆左之」，論主人酬尸設羞之事。云「侑不升，尸禮益殺」者，儐尸之禮殺於初，今侑不升，又殺，故云益殺也。</p>
<p class="strong" id="p208"><a class="gg-link" href="#p208" onclick="return changeColor(this);"></a>主人實爵，酬尸，東楹東，北面坐奠爵，拜。尸西楹西，北面答拜。坐祭，遂飲，卒爵，拜。尸答拜。降洗，尸降，辭。主人奠爵于篚，對。卒洗，主人升，尸升。主人實爵，尸拜受爵。主人反位，答拜。尸北面坐奠爵于薦左。</p>
<p class="zhushi" id="p209"><a class="gg-link" href="#p209" onclick="return changeColor(this);"></a>降洗者主人。</p>
<p class="jianshu" id="p210"><a class="gg-link" href="#p210" onclick="return changeColor(this);"></a><span class="yinwen">疏</span>「尸北」至「薦左」。○注「降洗者主人」。○釋曰︰此主人酬尸，尸奠於薦左者不舉。案下經不舉，二人舉爵于尸侑，「侑奠爵于右」，注云︰「奠於右者，不舉也。神惠右不舉，變於飲酒。」與此不同者，《特牲》及下不儐尸，皆無酬尸之事，此特有之。由儐尸，如與賓客飲酒無，故有酬，異於神惠，神惠右不舉，侑奠於右是也。侑一名加者，《少牢》無侑尸，此乃有，故無加稱，是以主人酬賓，賓奠於左，亦是神惠，故即舉之。《特牲》及不儐尸皆有酬賓，同是神惠，故皆奠於左也。</p>
<p class="strong" id="p211"><a class="gg-link" href="#p211" onclick="return changeColor(this);"></a>尸、侑、主人皆升筵。</p>
<p class="strong" id="p212"><a class="gg-link" href="#p212" onclick="return changeColor(this);"></a>乃羞。宰夫羞房中之羞于尸、侑、主人、主婦，皆右之。司士羞庶羞于尸、侑、主人、主婦，皆左之。</p>
<p class="zhushi" id="p213"><a class="gg-link" href="#p213" onclick="return changeColor(this);"></a>二羞所以盡歡心，房中之羞，其籩則糗餌粉餈，其豆則酏食糝食。庶羞，羊臐豕膮，皆有胾醢。房中之羞，內羞也。內羞在右，陰也。庶羞在左，陽也。</p>
<p class="jianshu" id="p214"><a class="gg-link" href="#p214" onclick="return changeColor(this);"></a><span class="yinwen">疏</span>注「二羞」至「陽也」。○釋曰︰以二羞是內羞，房中之羞，以儐尸用之，故云「盡歡心」。云「房中之羞，其籩則糗餌粉餈」者，是《周禮‧籩人職》云「羞籩之實」，案彼鄭注云「此二物皆粉，稻米、黍米所為也。合蒸曰餌，餅之曰餈。糗者，搗粉熬大豆為餌，餈之粘著以粉之耳。餌言糗，餈言粉，互相足」是也。云「其豆則酏食糝食」者，《周禮‧醢人職》羞「豆之實」，案彼鄭云「酏，𩜾也。《內則》曰︰取稻米舉糔溲之，小切，野狼臅膏，以與稻米為𩜾。又曰︰糝取牛、羊、豕之肉三如一，小切之，與稻米。稻米二，肉一，合以為餌，煎之」是也。若然，案《王制》云「庶羞不逾牲」，注云︰「祭以羊，則不以牛肉為羞。」依《內則》羞用三牲者，據得用大牢者，若大夫已下不用大牢者，則無牛矣。而此引之者，舉其成文，以曉人耳。云「庶羞，羊臐豕膮，皆有胾」，知者，案《公食大夫》牲皆臛及炙胾。今此鄭直云臐胾，不言炙者，《公食大夫》是食禮，故庶羞並陳。此儐尸飲酒之禮，故主人獻尸，皆羊燔從，主婦獻，皆豕燔從。酬賓之後，乃言司士羞庶羞，則知止有羊臐豕膮，羊胾豕胾，以其燔炙前已從獻訖，故知止有臐胾而已。云「房中之羞，內羞也」者，案下大夫不儐尸，云乃羞，宰夫羞房中之羞，司士羞庶羞，于尸、祝、主人、主婦內羞在右，庶羞在左是也。云「內羞在右，陰也」者，以其是穀物，故云陰也。云「庶羞在左，陽也」者，以其是牲物，故云陽。《大宗伯》亦云︰天產作陰德，地產作陽德。鄭亦云︰「天產六牲之屬，地產九穀之屬。」是其穀物陰，牲物陽者也。</p>
<p class="strong" id="p215"><a class="gg-link" href="#p215" onclick="return changeColor(this);"></a>主人降，南面拜眾賓于門東，三拜。眾賓門東，北面，皆答壹拜。</p>
<p class="zhushi" id="p216"><a class="gg-link" href="#p216" onclick="return changeColor(this);"></a>拜于門東，明少南就之也。言三拜者，眾賓賤，旅之也。眾賓一拜，賤也。卿大夫尊，賓賤，純臣也，位在門東。古文壹為一。</p>
<p class="jianshu" id="p217"><a class="gg-link" href="#p217" onclick="return changeColor(this);"></a><span class="yinwen">疏</span>「主人」至「壹拜」。○注「拜于」至「為一」。○釋曰︰自此盡「賓降」，論主人獻長賓已下並主人受酢之事。云「拜于門東，明少南就之也」者，以其繼門言之，明少南就之。云「言三拜者，眾賓賤，旅之也」者，案《周禮‧司士職》︰「孤卿特揖，大夫以其等旅揖。」注云︰「特揖，一一揖之，旅眾也。大夫爵同者眾揖之。」此云旅之者，旅眾也，眾人共得一拜。云「眾賓一拜，賤也」者，以賤不得備禮，故云賤也。云「純臣也，位在門東」者，此對《特牲》記云︰「公有司門西，北面東上，獻次眾賓。私臣門東，北面西上，獻次兄弟。」此賓皆在門東，故云純臣者，指北面時也。得獻訖，在西階下，亦不純臣，故下經云「獻私人于阼階上」，注云︰「私人，家臣，己所自謁除也。大夫言私人，明不純臣也。」若然，大夫云私人，見不純臣，士言私臣，不言人者，大夫尊，近君。若言私臣，則臣與君不異，故名私人。士卑，無辟君臣之名，不嫌，故名私臣。</p>
<p class="strong" id="p218"><a class="gg-link" href="#p218" onclick="return changeColor(this);"></a>主人洗爵，長賓辭。主人奠爵于篚，興，對。卒洗，升，酌，獻賓于西階上。長賓升，拜受爵。主人在其右，北面答拜。宰夫自東房薦脯、醢，醢在西。司士設俎于豆北，羊骼一、腸一、胃一、切肺一、膚一。</p>
<p class="zhushi" id="p219"><a class="gg-link" href="#p219" onclick="return changeColor(this);"></a>羊骼，羊左骼，上賓一體，賤也。薦與設俎者，既則俟于西序端。古文骼為胳。</p>
<p class="jianshu" id="p220"><a class="gg-link" href="#p220" onclick="return changeColor(this);"></a><span class="yinwen">疏</span>注「羊骼」至「為胳」。○釋曰︰云「設俎者，既則俟于西序端」者，案《鄉飲酒》「司正升相旅，受酬者降席，司正退立于序端」。然則先事既設，後事未至，其退立之位，當在於序端。知此不降者，下文賓執祭以降，宰夫執薦以從，司士執俎以從，無升文，明此不降，退立於序端可知。</p>
<p class="strong" id="p221"><a class="gg-link" href="#p221" onclick="return changeColor(this);"></a>賓坐，左執爵，右取脯擩于醢，祭之，執爵興，取肺，坐祭之，祭酒，遂飲，卒爵，執以興，坐奠爵，拜，執爵以興。主人答拜，受爵。賓坐取祭以降，西面坐委于西階西南。</p>
<p class="zhushi" id="p222"><a class="gg-link" href="#p222" onclick="return changeColor(this);"></a>成祭於上，尊賓也。取祭以降，反下位也。反下位而在西階西南，已獻，尊之。祭，脯肺。</p>
<p class="jianshu" id="p223"><a class="gg-link" href="#p223" onclick="return changeColor(this);"></a><span class="yinwen">疏</span>注「成祭」至「脯肺」。○釋曰︰云「取祭以降，反下位也。反下位而在西階西南，已獻，尊之」者，凡言「反位」者，或反初位，或上下位異亦為反。此則初位，在門東，今得獻，反在西階南，與主人相對，已獻尊之故也。若《燕禮》士得獻位于東方，亦是尊之者也。云「祭，脯肺」者，案經云取脯取肺祭之，明祭是脯、肺。</p>
<p class="strong" id="p224"><a class="gg-link" href="#p224" onclick="return changeColor(this);"></a>宰夫執薦以從，設于祭東。司士執俎以從，于設薦東。</p>
<p class="strong" id="p225"><a class="gg-link" href="#p225" onclick="return changeColor(this);"></a>眾賓長升，拜受爵，主人答拜。坐祭，立飲，卒爵，不拜既爵。</p>
<p class="zhushi" id="p226"><a class="gg-link" href="#p226" onclick="return changeColor(this);"></a>既，盡也。長賓升者，以次第升受獻。言眾賓長拜，則其餘不拜。</p>
<p class="jianshu" id="p227"><a class="gg-link" href="#p227" onclick="return changeColor(this);"></a><span class="yinwen">疏</span>注「既盡」至「不拜」。○釋曰︰云「長賓升者，以次第升受獻」者，知不直次上賓後，一人為眾賓長時，受獻必以長幼次第受獻者，以其下文云「宰夫贊主人酌，若是以辯」，鄭云︰「每獻一人，奠空爵于棜，宰夫酌授於尊南。」是奠爵，故以長幼次第受獻也。</p>
<p class="strong" id="p228"><a class="gg-link" href="#p228" onclick="return changeColor(this);"></a>宰夫贊主人酌，若是以辯。</p>
<p class="zhushi" id="p229"><a class="gg-link" href="#p229" onclick="return changeColor(this);"></a>主人每獻一人，奠空爵于棜，宰夫酌授於尊南。今文若為如，辯皆作徧。</p>
<p class="strong" id="p230"><a class="gg-link" href="#p230" onclick="return changeColor(this);"></a>辯受爵。其薦脯、醢與脀，設于其位。其位繼上賓而南，皆東面。其脀體，儀也。</p>
<p class="zhushi" id="p231"><a class="gg-link" href="#p231" onclick="return changeColor(this);"></a>徧獻乃薦，略之，亦宰夫薦，司士脀。儀者，尊體盡，儀度餘骨，可用而用之。尊者用尊體，卑者用卑體而已。亦有切肺膚。今文儀為𦡫，或為議。</p>
<p class="jianshu" id="p232"><a class="gg-link" href="#p232" onclick="return changeColor(this);"></a><span class="yinwen">疏</span>「辯受」至「儀也」。○注「遍獻」至「為議」。○釋曰︰即薦，謂若燕禮三，卿已上得獻，即薦，大夫遍獻乃薦，亦其類。云「亦宰夫薦，司士脀」者，此約上賓，此眾賓亦同此二人為之。云「儀者，尊體盡，儀度餘骨，可用而用之，尊者用尊體，卑者用卑體而已」者，以其言儀，取尊卑得其儀，但尊體既盡，就卑體之中度尊卑之儀而用之。不可辯其尊體，故鄭以意解之，尊者用尊體卑者用卑體而已也。云「亦有切肺膚」者，案《特牲》用離肺，知此眾賓用切肺膚者，以其侑用切肺，不敢殊於尸，明眾賓亦不敢殊於侑。若然，不儐尸者亦用切肺者，亦是不敢變於儐尸禮也。</p>
<p class="strong" id="p233"><a class="gg-link" href="#p233" onclick="return changeColor(this);"></a>乃升長賓。主人酌，酢于長賓，西階上北面，賓在左。</p>
<p class="zhushi" id="p234"><a class="gg-link" href="#p234" onclick="return changeColor(this);"></a>言升長賓則有贊者為之，主人酌自酢，序賓意，賓卑不敢酢。</p>
<p class="jianshu" id="p235"><a class="gg-link" href="#p235" onclick="return changeColor(this);"></a><span class="yinwen">疏</span>「乃升」至「在左」。○注「主人」至「敢酢」。○釋曰︰《特牲》主人獻長賓訖即酢，此辯獻乃酢者，主人益尊，先自達其意。《特牲》主人獻內賓辯，乃自酢。注云︰「爵辯乃自酢，以初不殊其長也。」則此大夫尊，初則殊其長故也。</p>
<p class="strong" id="p236"><a class="gg-link" href="#p236" onclick="return changeColor(this);"></a>主人坐奠爵，拜，執爵以興。賓答拜。坐祭，遂飲，卒爵，執爵以興，坐奠爵，拜。賓答拜。賓降。</p>
<p class="zhushi" id="p237"><a class="gg-link" href="#p237" onclick="return changeColor(this);"></a>降反位。</p>
<p class="strong" id="p238"><a class="gg-link" href="#p238" onclick="return changeColor(this);"></a>宰夫洗觶以升。主人受，酌，降酬長賓于西階南，北面。賓在左。主人坐奠爵，拜，賓答拜。坐祭，遂飲，卒爵，拜。賓答拜。</p>
<p class="zhushi" id="p239"><a class="gg-link" href="#p239" onclick="return changeColor(this);"></a>宰夫授主人觶，則受其虛爵奠于篚。</p>
<p class="jianshu" id="p240"><a class="gg-link" href="#p240" onclick="return changeColor(this);"></a><span class="yinwen">疏</span>「宰夫」至「答拜」。○注「宰夫」至「為爵」。○釋曰︰自此盡「于薦左」，論主人酬長賓於堂下之事也。云「宰夫授主人觶，則受其虛爵奠于篚」者，謂上主人受賓之酢爵，今宰夫既授觶訖，因受取酢之，虛爵降，奠於篚也。知然者，上文主人受爵訖，賓降，主人無降文，即云宰夫授觶，主人受之，明主人手中虛爵，宰夫受之，奠于篚可知。若然，知不待酬賓，虛觶受之，奠於篚者，以其下文賓之虛觶奠於薦左，故知非賓虛觶，其賓奠薦左者後舉之，以為無算爵也。</p>
<p class="strong" id="p241"><a class="gg-link" href="#p241" onclick="return changeColor(this);"></a>主人洗，賓辭。主人坐奠爵于篚，對。卒洗，升酌，降復位。賓拜受爵，主人拜送爵。賓西西坐奠爵于薦左。</p>
<p class="strong" id="p242"><a class="gg-link" href="#p242" onclick="return changeColor(this);"></a>主人洗，升，酌，獻兄弟于阼階上。兄弟之長升，拜受爵。主人在其右答拜。坐祭，立飲，不拜既爵。皆若是以辯。</p>
<p class="zhushi" id="p243"><a class="gg-link" href="#p243" onclick="return changeColor(this);"></a>兄弟長幼立飲，賤不別。大夫之賓尊於兄弟，宰夫不贊酌者，兄弟以親昵來，不以官待之。</p>
<p class="jianshu" id="p244"><a class="gg-link" href="#p244" onclick="return changeColor(this);"></a><span class="yinwen">疏</span>「主人」至「以辯」。○注「兄弟」至「待之」。○釋曰︰自此盡「其眾儀也」，論主人獻兄弟於阼階之事。云「兄弟長幼立飲，賤不別」者，案《特牲》云「獻長兄弟于阼階上，如賓儀」者，士卑，長兄弟為貴，殊貴賤，故云如賓儀，長賓坐飲也。此大夫禮，長賓坐飲，眾賓立飲，至於大夫貴，兄弟賤，兄弟長幼皆立飲，不得如賓儀，故立飲賤不別也。云「大夫之賓尊於兄弟，宰夫不贊酌者，兄弟以親昵來，不以官待之」者，決上文大夫賓貴，使宰夫贊酌；今兄弟酌，不使宰夫贊酌者，為兄弟是親昵，不以官待之，故兄弟雖賤於賓，不得使人贊酌而親之也。</p>
<p class="strong" id="p245"><a class="gg-link" href="#p245" onclick="return changeColor(this);"></a>辯受爵。其位在洗東，西面北上。升受爵，其薦脀設于其位。</p>
<p class="zhushi" id="p246"><a class="gg-link" href="#p246" onclick="return changeColor(this);"></a>亦辯獻乃薦，既云辯矣，復言升受爵者，為眾兄弟言也。眾兄弟升不拜受爵，先著其位於上，乃後云薦脀設於其位，明位初在是也。位不繼於主人，而云洗東，卑不統於尊。此薦脀皆使私人。</p>
<p class="jianshu" id="p247"><a class="gg-link" href="#p247" onclick="return changeColor(this);"></a><span class="yinwen">疏</span>「辯受」至「其位」。○注「亦辯」至「私人」。○釋曰︰云「既云辯矣，復言升受爵者，為眾兄弟言也」者，以上經云「兄弟之長升拜受爵」，嫌眾兄弟亦升拜受爵，是以此更云升受爵，直為眾兄弟不拜受爵而言，鄭即云「眾兄弟升，不拜受爵」也。若然，上賓拜受爵，又拜既爵，眾賓拜受爵，不拜既爵。長兄弟得與眾賓同，眾兄弟又不拜受爵，是其差也。云「先著其位於上，乃後云薦脀設於其位，明位初在是」者，初位，謂經云「其位在洗東，西面北上」，是先著其位於上，乃云升受爵者，謂發此位升堂受爵。又云「薦脀設於其位」者，謂受爵時設薦脀於其東，西面位，是先著其位於上，乃後云薦脀設於其位，明位初在是也，故先云洗東位。以此而言，則眾賓亦先有位在門東北面，繼上賓後獻訖，亦薦脀於位，皆是先有位，不繼於門東，而在西階西南者，彼謂已獻薦之故也。云「位不繼於主人，而云洗東，卑不統於尊」者，案《特牲》主人卑，故兄弟助祭之位，得繼主人於阼階下南陳，又得辟夫人，不敢自尊也。此以大夫尊，故兄弟之位在洗東，不繼主人，卑不統於尊故也。云「此薦脀皆使私人」者，上獻賓長及眾賓，使宰夫設薦，司士設俎，又使宰夫贊酌，至於此獻兄弟為親昵，不以官待之，主人親酌，明亦不以官，使私人薦脀可知。</p>
<p class="strong" id="p248"><a class="gg-link" href="#p248" onclick="return changeColor(this);"></a>其先生之脀，折，脅一，膚一。</p>
<p class="zhushi" id="p249"><a class="gg-link" href="#p249" onclick="return changeColor(this);"></a>先生，長兄弟。折，豕左肩之折。</p>
<p class="jianshu" id="p250"><a class="gg-link" href="#p250" onclick="return changeColor(this);"></a><span class="yinwen">疏</span>注「先生」至「之折」。○釋曰︰知先生是「長兄弟」者，以其文承長兄弟之下，故知先生非老人教學人。知折是「豕左肩之折」者，以上初亨牲體，明侑俎豕左肩折，注云「折分為長兄弟俎」是也。</p>
<p class="strong" id="p251"><a class="gg-link" href="#p251" onclick="return changeColor(this);"></a>其眾，儀也。</p>
<p class="strong" id="p252"><a class="gg-link" href="#p252" onclick="return changeColor(this);"></a>主人洗，獻內賓于房中。南面拜受爵，主人南面于其右答拜。</p>
<p class="zhushi" id="p253"><a class="gg-link" href="#p253" onclick="return changeColor(this);"></a>內賓，姑姊妹及宗婦，獻于主婦之席東，主人不西面，尊，不與為賓主禮也。南面於其右，主人之位恒左人。</p>
<p class="jianshu" id="p254"><a class="gg-link" href="#p254" onclick="return changeColor(this);"></a><span class="yinwen">疏</span>「主人」至「答拜」。○注「內賓」至「左人」。○釋曰︰自此盡「亦有薦脀」，論主人獻姑姊之等於房中之事。知內賓是「姑姊妹及宗婦」者，約《特牲》記而知也。云「獻於主婦之席東，主人不西面，尊，不與為賓主禮也」者，案《特牲》獻內兄弟於房中，如獻眾兄弟之儀，主人西面答拜。此大夫禮，主人南面拜，故決之，不與為賓主之禮也。云「南面於其右，主人之位恆左人」者，謂人在主人左，若《鄉飲酒》、《鄉射》之等，於西階上北面，主人在東，賓在西。此南面，則主在西，賓在東，故云恆左人也。</p>
<p class="strong" id="p255"><a class="gg-link" href="#p255" onclick="return changeColor(this);"></a>坐祭，立飲，不拜既爵。若是以辯，亦有薦脀。</p>
<p class="zhushi" id="p256"><a class="gg-link" href="#p256" onclick="return changeColor(this);"></a>亦設薦脀於其位。《特牲饋食禮記》曰︰內賓立于房中西墉下，東面南上，宗婦北堂東面，北上。</p>
<p class="jianshu" id="p257"><a class="gg-link" href="#p257" onclick="return changeColor(this);"></a><span class="yinwen">疏</span>○注釋曰︰云「亦設薦脀於其位」者，言「亦」者，亦上先生之等。引《特牲》記者，欲見內賓設薦之位處。</p>
<p class="strong" id="p258"><a class="gg-link" href="#p258" onclick="return changeColor(this);"></a>主人降洗，升，獻私人于阼階上。拜于下，升受，主人答其長拜。乃降，坐祭，立飲，不拜既爵。若是以辯。宰夫贊主人酌。主人於其群私人不答拜。其位繼兄弟之南，亦北上，亦有薦脀。</p>
<p class="zhushi" id="p259"><a class="gg-link" href="#p259" onclick="return changeColor(this);"></a>私人，家臣，己所自謁除也。大夫言私人，明不純臣也。士言私臣，明有君之道。北上，不敢專其位。亦有薦脀，初亦北面在眾賓之後爾。言繼者，以爵既獻為文。凡獻，位定。</p>
<p class="jianshu" id="p260"><a class="gg-link" href="#p260" onclick="return changeColor(this);"></a><span class="yinwen">疏</span>○釋曰︰自此盡「主人就筵」，論主人獻私人之事。云「私人，家臣，已所自謁除也」者，此對公士得君所命者，此乃大夫自謁請於君，除其課役，以補任為之。云「大夫言私人，明不純臣也」者，大夫尊，近於君，故屈已之臣名為私人。云「士言私臣，明有君之道」者，士卑，不嫌近君，故得名屬吏為私臣也。云「北上，不敢專其位」者，以其兄弟北上，今繼兄弟之南，亦北上，與兄弟位同，故云不敢專其位。云兄弟位定者，與上眾兄弟云「其位在洗東，西面北上，升受爵，其薦脀設于其位」，注云︰「先著其位於上。」明位初在是。此不先著位於上，俱言繼。凡獻者，是據獻位為言，則未獻時，在眾賓後矣。案《特牲》記云私臣位在「門東北面」，是眾賓後也。云「凡獻位定」，則是凡獻以前，非定位也。</p>
<p class="strong" id="p261"><a class="gg-link" href="#p261" onclick="return changeColor(this);"></a>主人就筵。</p>
<p class="zhushi" id="p262"><a class="gg-link" href="#p262" onclick="return changeColor(this);"></a>古文曰︰升就筵。</p>
<p class="strong" id="p263"><a class="gg-link" href="#p263" onclick="return changeColor(this);"></a>尸作三獻之爵。</p>
<p class="zhushi" id="p264"><a class="gg-link" href="#p264" onclick="return changeColor(this);"></a>上賓所獻爵，不言三獻作之者，儐尸而尸益卑，可以自舉。</p>
<p class="jianshu" id="p265"><a class="gg-link" href="#p265" onclick="return changeColor(this);"></a><span class="yinwen">疏</span>「尸作三獻之爵」。○注「上賓」至「自舉」。○釋曰︰自此盡「降實于篚」，論舉三獻之爵，賓長又獻侑並致爵之事。云「上賓所獻爵」者，若然三獻是上賓，不言上賓而言三獻者，以其主人、主婦並此賓長備三獻，因號上賓為三獻，是以事名官者也。云「不言三獻作之」者，對《特牲》云「三獻作止爵」，故決之下大夫不儐尸，自作爵者，順上大夫為文，作其爵者，以神惠均於庭訖，欲使尸飲此酒。但此一節之內有四爵行事，四者︰尸作三獻之爵，一也；獻侑，二也；致爵於主人，三也；受尸酢，四也。</p>
<p class="strong" id="p266"><a class="gg-link" href="#p266" onclick="return changeColor(this);"></a>司士羞湇魚，縮執俎以升。尸取膴祭祭之，祭酒，卒爵。</p>
<p class="zhushi" id="p267"><a class="gg-link" href="#p267" onclick="return changeColor(this);"></a>不羞魚匕湇，略小味也。羊有正俎，羞匕湇，肉湇。豕無正俎，魚無匕湇，隆污之殺。</p>
<p class="jianshu" id="p268"><a class="gg-link" href="#p268" onclick="return changeColor(this);"></a><span class="yinwen">疏</span>注「不羞」至「之殺」。○釋曰︰云「不羞魚匕湇，略小味也」者，對羊、豕牲之大，有匕湇之等。魚無，以魚為小味，故略之也。云「隆污之殺」者，以有者為隆盛，無者為殺少也。</p>
<p class="strong" id="p269"><a class="gg-link" href="#p269" onclick="return changeColor(this);"></a>司士縮奠俎于羊俎南，橫載于羊俎，卒，乃縮執俎以降。尸奠爵，拜，三獻北面答拜，受爵。</p>
<p class="strong" id="p270"><a class="gg-link" href="#p270" onclick="return changeColor(this);"></a>酌，獻侑。侑拜受，三獻北面答拜。司馬羞湇魚一，如尸禮。卒爵，拜。三獻答拜，受爵。</p>
<p class="zhushi" id="p271"><a class="gg-link" href="#p271" onclick="return changeColor(this);"></a>司馬羞湇魚，變於尸。</p>
<p class="jianshu" id="p272"><a class="gg-link" href="#p272" onclick="return changeColor(this);"></a><span class="yinwen">疏</span>注「司馬」至「於尸」。○釋曰︰上文尸使司士羞魚，此侑使司馬羞魚，故云「變於尸」也。</p>
<p class="strong" id="p273"><a class="gg-link" href="#p273" onclick="return changeColor(this);"></a>酌，致主人。主人拜受爵，三獻東楹東、北面答拜。</p>
<p class="zhushi" id="p274"><a class="gg-link" href="#p274" onclick="return changeColor(this);"></a>賓拜於東楹東，以主人拜受於席，就之。</p>
<p class="jianshu" id="p275"><a class="gg-link" href="#p275" onclick="return changeColor(this);"></a><span class="yinwen">疏</span>注「賓拜」至「就之」。○釋曰︰「就之」者，賓於禮當在西階上，今在東楹之東，以主人席在於阼階，是以賓拜於東楹東就之也。</p>
<p class="strong" id="p276"><a class="gg-link" href="#p276" onclick="return changeColor(this);"></a>司士羞一湇魚，如尸禮。卒爵，拜。三獻答拜，受爵。尸降筵，受三獻爵，酌以酢之。</p>
<p class="zhushi" id="p277"><a class="gg-link" href="#p277" onclick="return changeColor(this);"></a>既致主人，尸乃酢之，遂賓意。</p>
<p class="jianshu" id="p278"><a class="gg-link" href="#p278" onclick="return changeColor(this);"></a><span class="yinwen">疏</span>注「既致」至「賓意」。○釋曰︰遂賓意者，賓雖不言其意，欲得與主人抗獻酢之禮，今尸見致爵於主人訖，即酌以酢賓，是遂達賓之意。</p>
<p class="strong" id="p279"><a class="gg-link" href="#p279" onclick="return changeColor(this);"></a>三獻西楹西、北面拜，受爵，尸在其右以授之。尸升筵，南面答拜。坐祭，遂飲，卒爵，拜。尸答拜。執爵以降，實于篚。</p>
<p class="strong" id="p280"><a class="gg-link" href="#p280" onclick="return changeColor(this);"></a>二人洗觶，升，實爵，西楹西、北面東上，坐奠爵，拜，執爵以興，尸、侑答拜。坐祭，遂飲，卒爵，執爵以興，坐奠爵，拜。尸、侑答拜。皆降。</p>
<p class="zhushi" id="p281"><a class="gg-link" href="#p281" onclick="return changeColor(this);"></a>三獻而禮小成，使二人舉爵，序殷勤於尸侑。</p>
<p class="jianshu" id="p282"><a class="gg-link" href="#p282" onclick="return changeColor(this);"></a><span class="yinwen">疏</span>「二人」至「皆降」。○注「三獻」至「尸侑」。○釋曰︰自此盡「及私人」，論旅酬從尸及上下無不遍之事。云「三獻而禮小成」者，以此獻為正，後仍有舉奠加爵之等，終備乃是禮之大成，故云小成也。云「使二人舉爵，序殷勤於尸侑」者，飲酒之禮，酬與無算爵乃盡歡心，故以旅酬及無算乃為殷勤於尸侑也。案《鄉飲酒》及《鄉射》、《特牲》等皆一人舉觶為旅酬始，二人舉觶為無算爵始。今儐尸乃以二人為旅酬始者，此儐尸別一禮，與彼不同。以其初時主人酬尸，尸奠之，侑未得酬，故使二人舉觶，侑乃得奠，而不舉即與，亦奠一爵，一爵遂酬於下，是以須二人舉觶。</p>
<p class="zhushi" id="p283"><a class="gg-link" href="#p283" onclick="return changeColor(this);"></a><span style="color: #888888;">（兄弟之後，生者舉觶於其長為無算爵者，以其賓長所舉奠酬，亦為無算爵。以此二觶者，皆在堂下，故為無算爵。尸不與無算爵，故舉堂下觶為無算爵，其為旅酬皆從上發尸為首，故《特牲》等使一人舉觶為旅酬，與賓長所舉薦右之觶。此賓不舉，旅酬皆從尸舉，故所奠者為無算一爵，亦是異於《特牲》。）</span></p>
<p class="strong" id="p284"><a class="gg-link" href="#p284" onclick="return changeColor(this);"></a>洗，升，酌，反位。尸、侑皆拜受爵，舉觶者皆拜送。侑奠觶于右。</p>
<p class="zhushi" id="p285"><a class="gg-link" href="#p285" onclick="return changeColor(this);"></a>奠于右者，不舉也。神惠右不舉，變於飲酒。</p>
<p class="strong" id="p286"><a class="gg-link" href="#p286" onclick="return changeColor(this);"></a>尸遂執觶以興，北面于阼階上酬主人，主人在右。</p>
<p class="zhushi" id="p287"><a class="gg-link" href="#p287" onclick="return changeColor(this);"></a>尸拜於阼階上，酬禮殺。</p>
<p class="jianshu" id="p288"><a class="gg-link" href="#p288" onclick="return changeColor(this);"></a><span class="yinwen">疏</span>注「尸拜」至「禮殺」。○釋曰︰決上文尸酢主人，「主人東楹東，北面拜受爵，尸西楹西北面答拜」，是各各於其階。今尸酬主人，同于阼階，故云禮殺也。</p>
<p class="strong" id="p289"><a class="gg-link" href="#p289" onclick="return changeColor(this);"></a>坐奠爵，拜，主人答拜。不祭，立飲，卒爵，不拜既爵。酌，就于阼階上酬主人。</p>
<p class="zhushi" id="p290"><a class="gg-link" href="#p290" onclick="return changeColor(this);"></a>言就者，主人立待之。</p>
<p class="jianshu" id="p291"><a class="gg-link" href="#p291" onclick="return changeColor(this);"></a><span class="yinwen">疏</span>注「言就」至「待之」。○釋曰︰言「立待之」者，以其不言適阼階上酢主人，明主人不去，立待之可知。</p>
<p class="strong" id="p292"><a class="gg-link" href="#p292" onclick="return changeColor(this);"></a>主人拜受爵，尸拜送。</p>
<p class="zhushi" id="p293"><a class="gg-link" href="#p293" onclick="return changeColor(this);"></a>酬不奠者，急酬侑也。</p>
<p class="jianshu" id="p294"><a class="gg-link" href="#p294" onclick="return changeColor(this);"></a><span class="yinwen">疏</span>注「酬不」至「侑也」。○釋曰︰此決上主人酬賓奠之也。</p>
<p class="strong" id="p295"><a class="gg-link" href="#p295" onclick="return changeColor(this);"></a>尸就筵，主人以酬侑于西楹西，侑在左。坐奠爵，拜。執爵興，侑答拜。不祭，立飲，卒爵，不拜既爵。酌，復位。侑拜受，主人拜送。</p>
<p class="zhushi" id="p296"><a class="gg-link" href="#p296" onclick="return changeColor(this);"></a>言酌復位，明授於西階上。</p>
<p class="strong" id="p297"><a class="gg-link" href="#p297" onclick="return changeColor(this);"></a>主人復筵，乃升長賓。侑酬之，如主人之禮。</p>
<p class="zhushi" id="p298"><a class="gg-link" href="#p298" onclick="return changeColor(this);"></a>遂，旅也。言升長賓，則有贊呼之。</p>
<p class="jianshu" id="p299"><a class="gg-link" href="#p299" onclick="return changeColor(this);"></a><span class="yinwen">疏</span>注「遂旅」至「呼之」。○釋曰︰知者，若不贊呼之，則當如上文眾賓長升，兄弟之長升，拜受爵，故知有贊呼之也。</p>
<p class="strong" id="p300"><a class="gg-link" href="#p300" onclick="return changeColor(this);"></a>至於眾賓，遂及兄弟，亦如之，皆飲于上。</p>
<p class="zhushi" id="p301"><a class="gg-link" href="#p301" onclick="return changeColor(this);"></a>上，西階上。</p>
<p class="strong" id="p302"><a class="gg-link" href="#p302" onclick="return changeColor(this);"></a>遂及私人，拜受者升受，下飲，</p>
<p class="zhushi" id="p303"><a class="gg-link" href="#p303" onclick="return changeColor(this);"></a>私人之長拜於下，升受兄弟之爵，下飲之。</p>
<p class="jianshu" id="p304"><a class="gg-link" href="#p304" onclick="return changeColor(this);"></a><span class="yinwen">疏</span>注「私人」至「飲之」。○釋曰︰私人位在兄弟之南，今言下飲之，則私人之長一人在西階下飲之，其餘私人皆飲於其位，故下經云「卒爵升，酌以之其位，相酬辯」是也。</p>
<p class="strong" id="p305"><a class="gg-link" href="#p305" onclick="return changeColor(this);"></a>卒爵，升酌，以之其位。相酬辯。</p>
<p class="zhushi" id="p306"><a class="gg-link" href="#p306" onclick="return changeColor(this);"></a>其位，兄弟南位，亦拜受，拜送，升酌由西階。</p>
<p class="strong" id="p307"><a class="gg-link" href="#p307" onclick="return changeColor(this);"></a>卒飲者實爵于篚。</p>
<p class="zhushi" id="p308"><a class="gg-link" href="#p308" onclick="return changeColor(this);"></a>未受酬者，雖無所旅，猶飲。</p>
<p class="jianshu" id="p309"><a class="gg-link" href="#p309" onclick="return changeColor(this);"></a><span class="yinwen">疏</span>「卒飲」至「于篚」。○注「末受」至「猶飲」。○釋曰︰凡旅酬之法，皆執觶酒以酬前人，前人領受其意，乃始自飲。此私人末受酬者，後雖無人可旅，猶自飲之訖，乃實爵於篚。以其酒是前人所酬，不可不飲故也。</p>
<p class="strong" id="p310"><a class="gg-link" href="#p310" onclick="return changeColor(this);"></a>乃羞庶羞于賓、兄弟、內賓及私人。</p>
<p class="zhushi" id="p311"><a class="gg-link" href="#p311" onclick="return changeColor(this);"></a>無房中之羞，賤也。此羞同時羞，則酌房中亦旅。其始，主婦舉酬於內賓，遂及宗婦。</p>
<p class="jianshu" id="p312"><a class="gg-link" href="#p312" onclick="return changeColor(this);"></a><span class="yinwen">疏</span>「乃羞」至「私人」。○注「無房」至「宗婦」。○釋曰︰此經論無算爵時，羞庶羞於賓及兄弟之等事。云「此羞同時羞，則酌房中亦旅」者，旅酬之下云「乃羞庶羞」，內賓羞在私人之上，私人得旅酬，則房中內賓亦旅可知。</p>
<p class="strong" id="p313"><a class="gg-link" href="#p313" onclick="return changeColor(this);"></a>兄弟之後生者舉觶于其長。</p>
<p class="zhushi" id="p314"><a class="gg-link" href="#p314" onclick="return changeColor(this);"></a>後生，年少也。古文觶皆為爵。延熹中，設校書，定作觶。</p>
<p class="jianshu" id="p315"><a class="gg-link" href="#p315" onclick="return changeColor(this);"></a><span class="yinwen">疏</span>「兄弟」至「其長」。○注「後生」至「作觶」。○釋曰︰自此盡「爵止」，論後生舉觶於長兄弟，主人酬兄弟之事。</p>
<p class="strong" id="p316"><a class="gg-link" href="#p316" onclick="return changeColor(this);"></a>洗，升酌，降，北面立于阼階南，長在左。坐奠爵，拜，執爵以興，長答拜。</p>
<p class="zhushi" id="p317"><a class="gg-link" href="#p317" onclick="return changeColor(this);"></a>長在左，辟主人。</p>
<p class="jianshu" id="p318"><a class="gg-link" href="#p318" onclick="return changeColor(this);"></a><span class="yinwen">疏</span>注「長在左辟主人」。○釋曰︰凡獻酬之法，主人常左，人若北面，則主人在東。今長兄弟北面，云「長在左」，則在西，故辟主人。</p>
<p class="strong" id="p319"><a class="gg-link" href="#p319" onclick="return changeColor(this);"></a>坐祭，遂飲，卒爵，執爵以興，坐奠爵，拜，執爵以興，長答拜。洗，升，酌，降，長拜受于其位，舉爵者東面答拜。爵止。</p>
<p class="zhushi" id="p320"><a class="gg-link" href="#p320" onclick="return changeColor(this);"></a>拜受、答拜不北面者，儐尸禮殺。長賓言奠，兄弟言止，互相發明，相待也。</p>
<p class="jianshu" id="p321"><a class="gg-link" href="#p321" onclick="return changeColor(this);"></a><span class="yinwen">疏</span>注「拜受」至「待也」。○釋曰︰云「儐尸禮殺」者，案《特牲》兄弟之後生舉觶於其長，為旅酬。又兄弟、弟子舉觶於其長，為無算爵，拜送皆北面。此云「東面」，決上儐尸禮殺也。云「長賓言奠，兄弟言止，互相發明」者，上文主人酬賓，奠爵于薦左，是長賓言奠，此言爵止，是兄弟言止。長賓言奠，明止而未行，此言止，明亦奠薦左，故云互相發明也。云「相待也」者，酬賓雖在前，及其行之相待，俱時舉行，故下文云「賓及兄弟交錯其酬，皆遂及私人，爵無算」是也。若二人舉觶于尸、侑，侑奠于右，不舉尸，即酬主人，主人酬侑，侑酬長賓，至於眾賓，遂及兄弟，遂及私人，依次第行遍，不交錯，所謂旅酬也。</p>
<p class="strong" id="p322"><a class="gg-link" href="#p322" onclick="return changeColor(this);"></a>賓長獻于尸，如初，無湇，爵不止。</p>
<p class="zhushi" id="p323"><a class="gg-link" href="#p323" onclick="return changeColor(this);"></a>賓長者賓之長，次上賓者非即上賓也。如初，如其獻侑酌致主人受尸酢也。無湇，爵不止，別不如初者，不使兄弟，不稱加爵，大夫尊也。不用觚，大夫尊者也。</p>
<p class="jianshu" id="p324"><a class="gg-link" href="#p324" onclick="return changeColor(this);"></a><span class="yinwen">疏</span>「賓長」至「不止」。○注「如初」至「者也」。○釋曰︰此一經論眾賓長加為爵數多，與上賓異。何者？上賓獻侑致爵於主人時，皆有湇魚從，今無湇魚從，故經云「無湇」也。云「爵不止」者，上賓獻尸時，亦止爵，待獻堂下畢，乃舉觶。今尸不止爵即飲，故云爵不止。云「賓長」者，賓之長次上賓者，非即上賓者，以其上賓將獻，異之言上賓，此不異其文，明非上文上賓為賓長者，故以為次上賓者也。經云「無湇爵不止」，文在「如初」之下，不蒙如初之文，則知與上異，故文在如初下也。云「不使兄弟，不稱加爵，大夫尊也」者，此決《特牲》云長兄弟為加爵，又眾賓長為加爵。不言獻，此言獻者，尊大夫。若三獻之外，更容其獻，故云大夫尊也。云「不用觚，大夫尊」者，此亦決《特牲》云「長兄弟洗觚為加爵」，此用爵，爵尊於觚，故云大夫尊者也。</p>
<p class="strong" id="p325"><a class="gg-link" href="#p325" onclick="return changeColor(this);"></a>賓一人舉爵于尸，如初，亦遂之於下。</p>
<p class="zhushi" id="p326"><a class="gg-link" href="#p326" onclick="return changeColor(this);"></a>一人，次賓長者。如初，如二人洗觶之為也。遂之於下者，遂及賓兄弟，下至于私人。是言亦遂之于下，言上無湇爵不止，互相發明。</p>
<p class="jianshu" id="p327"><a class="gg-link" href="#p327" onclick="return changeColor(this);"></a><span class="yinwen">疏</span>「賓一」至「於下」。○注「一人」至「發明」。○釋曰︰此一經論次賓舉觚于尸，更為旅酬如上旅酬之事。但前二人舉觶於尸侑，尸舉旅酬從上至下皆遍飲。今亦從上至下，故云「亦遂之於下」。云「上言無湇爵不止，互相發明」者，上經云爵止，與上賓奠爵云互相發明，今此又與上文無湇爵不止相發明，是以二文皆在如初之下。</p>
<p class="strong" id="p328"><a class="gg-link" href="#p328" onclick="return changeColor(this);"></a>賓及兄弟交錯其酬，皆遂及私人，爵無算。</p>
<p class="zhushi" id="p329"><a class="gg-link" href="#p329" onclick="return changeColor(this);"></a>算，數也。長賓取觶酬兄弟之黨，長兄弟取觶酬賓之黨，唯已所欲，無有次第之數也。</p>
<p class="jianshu" id="p330"><a class="gg-link" href="#p330" onclick="return changeColor(this);"></a><span class="yinwen">疏</span>○釋曰︰自此盡「有司徹」，論堂下行無算爵禮終，尸侑出，主人送於廟門外之事。云「長賓取觶」者，是主人酬賓觶。云「長兄弟取觶」者，是兄弟之後生者舉觶于其長之觶也。</p>
<p class="strong" id="p331"><a class="gg-link" href="#p331" onclick="return changeColor(this);"></a>尸出，侑從。主人送于廟門之外，拜，尸不顧。</p>
<p class="zhushi" id="p332"><a class="gg-link" href="#p332" onclick="return changeColor(this);"></a>拜送之。</p>
<p class="jianshu" id="p333"><a class="gg-link" href="#p333" onclick="return changeColor(this);"></a><span class="yinwen">疏</span>「尸出」至「罔顧」。○注「拜送之」。○釋曰︰儐尸之禮，尸侑賓也，故孔子亦云「賓罔顧矣」。</p>
<p class="strong" id="p334"><a class="gg-link" href="#p334" onclick="return changeColor(this);"></a>拜侑與長賓，亦如之。眾賓從。</p>
<p class="zhushi" id="p335"><a class="gg-link" href="#p335" onclick="return changeColor(this);"></a>從者，不拜送也。</p>
<p class="strong" id="p336"><a class="gg-link" href="#p336" onclick="return changeColor(this);"></a>司士歸尸、侑之俎。</p>
<p class="zhushi" id="p337"><a class="gg-link" href="#p337" onclick="return changeColor(this);"></a>尸侑尊，送其家。</p>
<p class="strong" id="p338"><a class="gg-link" href="#p338" onclick="return changeColor(this);"></a>主人退，</p>
<p class="zhushi" id="p339"><a class="gg-link" href="#p339" onclick="return changeColor(this);"></a>反於寢也。</p>
<p class="strong" id="p340"><a class="gg-link" href="#p340" onclick="return changeColor(this);"></a>有司徹。</p>
<p class="zhushi" id="p341"><a class="gg-link" href="#p341" onclick="return changeColor(this);"></a>徹堂上、下之薦俎也。外賓尸，雖堂上，婦人不徹。</p>
<p class="jianshu" id="p342"><a class="gg-link" href="#p342" onclick="return changeColor(this);"></a><span class="yinwen">疏</span>「有司徹」。○注「徹堂」至「不徹」。○釋曰︰云「徹堂上下之薦俎也」者，案上文堂上有尸、侑之薦俎，堂下有賓及兄弟之薦俎，皆徹之也。云「外儐尸，雖堂上，婦人不徹」者，案《特牲》云︰「宗婦徹祝豆籩入于房，徹主婦薦俎。」此篇首云「有司徹」，鄭注云︰「徹室中之饋及祝佐食之俎。」為將儐尸，故使有司徹之。下大夫不儐尸，改饋饌于西北隅。云「有司官徹饋，饌於室中西北隅」，至篇末禮終云「婦人乃徹」，注云︰「徹祝之薦及房中薦俎，不使有司者，下上大夫之禮。」然則此篇首云「有司徹」，別無婦人也。下大夫有司饌陽厭，婦人徹之。篇末云「徹室中之饌」，注云︰「有司饌之，婦人徹之，外內相兼，禮殺。」此戶外儐尸，亦禮殺，嫌婦人亦徹之，故云雖堂上婦人不徹。婦人必不徹者，異於下大夫也。堂上儐尸，猶如堂內之陽厭，故鄭注篇首云「儐尸則不設饌西北隅，以此薦俎之陳有祭象，而亦足以厭飫神」是也。</p>
<p class="strong" id="p343"><a class="gg-link" href="#p343" onclick="return changeColor(this);"></a>若不賓尸，</p>
<p class="zhushi" id="p344"><a class="gg-link" href="#p344" onclick="return changeColor(this);"></a>不賓尸，謂下大夫也。其牲物則同，不得備其禮耳。舊說云︰謂大夫有疾病，攝昆弟祭。《曾子問》曰︰「攝主不厭祭，不旅，不假，不綏祭，不配，布奠于賓，賓奠而不舉。」而此備有，似失之矣。</p>
<p class="jianshu" id="p345"><a class="gg-link" href="#p345" onclick="return changeColor(this);"></a><span class="yinwen">疏</span>「若不儐尸」。○注「不賓」至「之矣」。○釋曰︰自此盡「牢舉如賓」，論下大夫不儐尸之事。云「不儐尸，謂下大夫」者，從尸飲七已前，皆與上大夫已尸者同，已後則以此祝侑續之，是儐尸之禮，故云不儐尸謂下大夫也。云「其牲物則同，不得備其禮耳」者，謂不備儐尸禮也，引《曾子問》者，破舊說。案彼上云︰「若宗子有罪，居于他國，庶子為大夫，其祭也，祝曰︰孝子某使介子某執其常事。攝主不厭祭，不旅，不假，不綏祭，不配。」注云︰「皆辟正主。厭，厭飫神也。厭有陰有陽，迎尸之前，祝酌奠，奠之且饗，是陰厭也。尸謖之後，徹薦俎敦，設于西北隅，是陽厭也。此不厭者，不陽厭也。不旅，不旅酬也。假讀為嘏，不嘏，不嘏主人也。不綏祭，謂今主人也。」又云「布奠於賓，賓奠而不舉」是也。云「而此備有，似失之矣」者，謂此不儐尸者，不厭已下皆有，則非如舊說使昆弟攝者，故云似失之矣。</p>
<p class="strong" id="p346"><a class="gg-link" href="#p346" onclick="return changeColor(this);"></a>則祝、侑亦如之。</p>
<p class="zhushi" id="p347"><a class="gg-link" href="#p347" onclick="return changeColor(this);"></a>謂尸七飯時。</p>
<p class="jianshu" id="p348"><a class="gg-link" href="#p348" onclick="return changeColor(this);"></a><span class="yinwen">疏</span>「則祝侑亦如之」。○注「謂尸七飯時」。○釋曰︰案上編尸食七飯告飽，祝西面于主人之南，獨侑不拜，侑曰︰皇尸未實，侑尸也。</p>
<p class="strong" id="p349"><a class="gg-link" href="#p349" onclick="return changeColor(this);"></a>尸食，八飯。</p>
<p class="jianshu" id="p350"><a class="gg-link" href="#p350" onclick="return changeColor(this);"></a><span class="yinwen">疏</span>「尸食」。○注「八飯」。○釋曰︰上已七飯，故知此當八飯也。</p>
<p class="strong" id="p351"><a class="gg-link" href="#p351" onclick="return changeColor(this);"></a>乃盛俎，臑、臂、肫、脡脊、橫脊、短脅、代脅，皆牢；</p>
<p class="zhushi" id="p352"><a class="gg-link" href="#p352" onclick="return changeColor(this);"></a>盛者，盛於肵俎也。此七體，羊、豕，其脊脅皆取一骨也，與所舉正脊、幹、骼凡十矣。肩未舉，既舉而俎猶有六體焉。</p>
<p class="jianshu" id="p353"><a class="gg-link" href="#p353" onclick="return changeColor(this);"></a><span class="yinwen">疏</span>「乃盛」至「皆牢」。○注「盛者」至「體焉」。○釋曰︰案《特牲》尸食訖乃盛，今八飯即盛者，大夫禮與士相變。若然，此先言臑者，見從下起，不言盛肩，肩未舉，舉乃盛。不言骼，骼已舉先在俎，有司徹不盛俎者，更無所用，全以歸尸故也。云「盛者，盛於肵俎也」者，以《特牲》云︰「盛肵俎，俎釋三个。」故知盛於肵，以歸尸故也。云「此七體，羊豕」者，以其五鼎下有魚、腊、膚，又不升，故唯羊、豕也。云「其脊脅皆取一骨也，與所舉正脊、幹、骼凡十矣」者，案上編載時皆二骨以並，今但盛一骨，不云正脊、長脅者，先舉一骨，故不序也。凡骨體之數，左右合為二十一體。案《少牢》注云︰肩、臂、臑、肱骨也；膊、骼，股骨。《鄉飲酒》注︰前脛骨三，肩、臂、臑也。後脛骨二，膊、骼也。又後有髀觳折。《特牲》記云︰「主婦俎觳折。」注云「觳，後足」也。《昏禮》不數者，凡體，前貴於後，觳賤於臑，故數臑不數觳，是以不升於鼎。又以髀在肫上，以竅賤，正俎不用。又脊有三分，一分以為正脊，次中為脡脊，後分為橫脊。脅亦為三分，前分為代脅，次中為中脅，後分為短脅。是其二十一體也。云「而俎猶有六體焉」者，謂三脊、三脅，皆取一骨盛於肵，各有一骨體在俎，不取以備陽厭也，故云而俎猶有六體焉也。</p>
<p class="strong" id="p354"><a class="gg-link" href="#p354" onclick="return changeColor(this);"></a>魚七；</p>
<p class="zhushi" id="p355"><a class="gg-link" href="#p355" onclick="return changeColor(this);"></a>盛半也。魚十有五而俎，其一已舉。必盛半者，魚無足翼，於牲，象脊脅而已。</p>
<p class="jianshu" id="p356"><a class="gg-link" href="#p356" onclick="return changeColor(this);"></a><span class="yinwen">疏</span>「魚七」。○注「盛半」至「而已」。○釋曰︰云「魚十有五而俎」者，案《少牢》載魚鮒云「十有五而俎」，云其一已舉者，謂尸食時已舉其一，唯有十四在。云「必盛半者，魚無足翼，於牲，象脊脅而已」者，案《中候》云︰「魚者，水精隨流出入，得申朕意。」鄭注引《春秋緯璇璣樞》曰︰「魚無足翼，紂如魚，乃討之。是也。紂雖有臣，無益於股肱，若魚雖有翼，不能飛。」若然，此注云魚無翼者，亦從彼文魚雖有翼不能飛。云「象脊脅」者，六體十二骨，盛六是半。魚無足，象牲脊脅，亦盛半。盛半相似，數則不同，以其牲之脊脅則六，魚之半則七也。</p>
<p class="strong" id="p357"><a class="gg-link" href="#p357" onclick="return changeColor(this);"></a>腊辯，無髀。</p>
<p class="zhushi" id="p358"><a class="gg-link" href="#p358" onclick="return changeColor(this);"></a>亦盛半也。所盛者，右體也，脊屬焉。言無髀者，云一純而俎，嫌有之。古文髀作脾。</p>
<p class="jianshu" id="p359"><a class="gg-link" href="#p359" onclick="return changeColor(this);"></a><span class="yinwen">疏</span>「腊辯無髀」。○注「亦盛」至「作脾」。○釋曰︰云「亦盛半」者，謂除尸舉，其餘兩半亦似魚十四盛七為半。必知盛半者，以其此腊在魚下，明盛半與魚同。此腊亦盛右體，知者，以其牲用右，故此亦盛右體。知「脊屬焉」者，案上編《少牢》云「腊一純而俎」，脊不折，直為一段，代脅、長脅、短脅各一骨，左右三脅，脅骨合為六體，並脊為七。通肩臂等十為十七體，與牲體同，如腊肩，尸食既舉，而俎唯有十六在。言盛半，明脊屬，又且凡牲載體者，脊皆屬焉。下經云「乃摭于魚腊俎，俎釋三個，其餘皆取之」，明不盡盛可知。若然，案《士虞禮》︰「升腊左胖，髀不升，實于下鼎。」注云︰「腊亦七體牲之類。」又《特牲》記云「腊如牲骨」，鄭注云︰「不但言體，以有一骨二骨者。」以此言之，腊與牲體設骨多少盡同，而云腊脊、脅皆一骨者，以其左右盡升，欲使祝及主婦已下，俱取於此腊體，故下云「祝主人之魚腊取于是」，注云︰「祝、主人、主婦俎之魚腊取於此者，大夫之禮文，待神餘也。三者各取一魚。其腊，主人臂，主婦臑，祝則骼也。」今若復分一骨二骨，則數多於《特牲》，祝以下俎無腊體，不升，腊右胖，故云腊如牲骨，與右胖同，皆祝俎所不用。上編《少牢》雖祝俎有腊，兩髀屬竅，上大夫禮又異於此。《士虞禮》祝以下亦無腊體，故鄭注《士虞禮》腊亦七體牲之類，鄭注云︰「凡腊用純者，據上、下大夫，以上祭祀及士之嘉禮，士祭禮則腊不用純，辟大夫。」云「言無髀者，云一純而俎，嫌有之」者，案上編《少牢》載腊云「一純而俎」，不云髀不升，故此明之，而云腊辯無髀也。案上編《少牢》祝俎云腊兩髀在祝俎，不升於鼎，不在神俎，已自明矣。今此更明之者，以《少牢》陳鼎，上、下大夫皆同，今此下大夫不儐尸，其祝俎腊骼，不云無髀，何以明之？</p>
<p class="strong" id="p360"><a class="gg-link" href="#p360" onclick="return changeColor(this);"></a>卒盛，乃舉牢肩。尸受，振祭，嚌之。佐食受，加于肵。</p>
<p class="zhushi" id="p361"><a class="gg-link" href="#p361" onclick="return changeColor(this);"></a>卒，已。</p>
<p class="strong" id="p362"><a class="gg-link" href="#p362" onclick="return changeColor(this);"></a>佐食取一俎于堂下以入，奠于羊俎東。</p>
<p class="zhushi" id="p363"><a class="gg-link" href="#p363" onclick="return changeColor(this);"></a>不言魚俎東，主於尊。</p>
<p class="jianshu" id="p364"><a class="gg-link" href="#p364" onclick="return changeColor(this);"></a><span class="yinwen">疏</span>注「不言」至「於尊」。○釋曰︰案《少牢》云︰「設俎，羊在豆東，豕亞其北，魚在羊東，腊在豕東，特膚當俎北端。」今摭魚腊宜在魚俎東，而繼羊俎言之，以羊尊，為主也。</p>
<p class="strong" id="p365"><a class="gg-link" href="#p365" onclick="return changeColor(this);"></a>乃摭于魚、腊俎，俎釋三个，其餘皆取之，實于一俎以出。</p>
<p class="zhushi" id="p366"><a class="gg-link" href="#p366" onclick="return changeColor(this);"></a>个猶枚也。魚摭四枚，腊摭五枚。其所釋者，腊則短脅、正脅、代脅，魚三枚而已。古文摭為揲。</p>
<p class="jianshu" id="p367"><a class="gg-link" href="#p367" onclick="return changeColor(this);"></a><span class="yinwen">疏</span>○注釋曰︰知「魚摭四枚，腊摭五枚」者，以魚盛半，其俎猶有七個在，故摭去四枚，釋三個。腊盛半，而俎猶有八體，在摭去五枚，釋三個，皆為改饌西北隅也。云「腊則短脅、正脅、代脅，魚三枚而已」者，以腊右體已盛，脊又屬焉，唯有左在。下文云主人腊臂，主婦腊臑，祝則骼所釋者，故知脅又牲體，所釋者是脅脊，此腊脊已在盛，半限，故知所釋唯有三脅耳。</p>
<p class="strong" id="p368"><a class="gg-link" href="#p368" onclick="return changeColor(this);"></a>祝、主人之魚腊取于是。</p>
<p class="zhushi" id="p369"><a class="gg-link" href="#p369" onclick="return changeColor(this);"></a>祝、主人、主婦俎之魚腊取於此者，大夫之禮文，待神餘也。三者各取一魚。其腊，主人臂，主婦臑，祝則骼也與？此皆於鼎側更載焉。不言主婦，未聞。</p>
<p class="jianshu" id="p370"><a class="gg-link" href="#p370" onclick="return changeColor(this);"></a><span class="yinwen">疏</span>「祝主」至「于是」。○注「祝主」至「未聞」。○釋曰︰案《特牲》士禮不待神餘，故主人、主婦、祝皆無腊。上大夫之祝當有腊俎，至於儐尸，腊為庶羞，又不載於俎，與此異。此下大夫待神餘，故祝、主人、主婦皆有腊體也。云「其腊，主人臂，主婦臑，祝則骼也與」者，主人用臂，主婦用臑，見於下經。祝無文，而知用骼者，其骼無正文，故云「與」以疑之也。云「此皆於鼎側更載焉」者，上摭時共在一俎，以出及下設時，主人、主婦及祝各異俎，又不同時，故知更載俎。云「鼎側」，則不復升鼎也。云「不言主婦，未聞」者，下有主婦俎腊臑，則主婦用腊可知，此經直云「祝」、「主人」，不云「主婦」，未聞其義，或轉寫者脫耳。</p>
<p class="strong" id="p371"><a class="gg-link" href="#p371" onclick="return changeColor(this);"></a>尸不飯，告飽。主人拜侑，不言。尸又三飯。</p>
<p class="zhushi" id="p372"><a class="gg-link" href="#p372" onclick="return changeColor(this);"></a>凡十一飯，士九飯，大夫十一飯，其餘有十三飯，十五飯。</p>
<p class="jianshu" id="p373"><a class="gg-link" href="#p373" onclick="return changeColor(this);"></a><span class="yinwen">疏</span>「尸不」至「三飯」。○注「凡十」至「五飯」。○釋曰︰上編士禮九飯，《少牢》上、下大夫同十一飯，士、大夫既不分命數為尊卑，則五等諸侯同十三飯，天子十五飯可知。</p>
<p class="strong" id="p374"><a class="gg-link" href="#p374" onclick="return changeColor(this);"></a>佐食受牢舉，如儐。</p>
<p class="zhushi" id="p375"><a class="gg-link" href="#p375" onclick="return changeColor(this);"></a>舉，肺脊。</p>
<p class="strong" id="p376"><a class="gg-link" href="#p376" onclick="return changeColor(this);"></a>主人洗，酌，酳尸，賓羞肝，皆如儐禮。卒爵，主人拜，祝受尸爵，尸答拜。祝酌授尸，尸以醋主人，亦如儐。其綏祭，其嘏，亦如儐。</p>
<p class="zhushi" id="p377"><a class="gg-link" href="#p377" onclick="return changeColor(this);"></a>肝，牢肝也。綏皆當作挼。挼讀為「藏其隋」之隋。古文為擩。</p>
<p class="jianshu" id="p378"><a class="gg-link" href="#p378" onclick="return changeColor(this);"></a><span class="yinwen">疏</span>○注釋曰︰云「綏皆當作挼」者，案經唯有一綏而云「皆」者，鄭並下佐食綏總破之，故云皆也。云「讀為藏其墮之墮」者，讀從《周禮‧守祧職》云︰「既祭，則藏其隋。」必讀從之者，義取墮減之事也。</p>
<p class="strong" id="p379"><a class="gg-link" href="#p379" onclick="return changeColor(this);"></a>其獻祝與二佐食，其位、其薦脀皆如儐。</p>
<p class="strong" id="p380"><a class="gg-link" href="#p380" onclick="return changeColor(this);"></a>主婦其洗獻于尸，亦如儐。</p>
<p class="zhushi" id="p381"><a class="gg-link" href="#p381" onclick="return changeColor(this);"></a>自尸侑不飯告飽至此，與賓同者在上篇。</p>
<p class="jianshu" id="p382"><a class="gg-link" href="#p382" onclick="return changeColor(this);"></a><span class="yinwen">疏</span>「主婦」至「如儐」。○注「自尸」至「上編」。○釋曰︰自此盡「入于房」，論主婦亞獻尸及祝並獻二佐食之事。此一節之內，獻數與主人同。唯不受嘏為異。云「與儐同」者，經既云「如儐」，而注復云與儐同者，為事在上編而發也。</p>
<p class="strong" id="p383"><a class="gg-link" href="#p383" onclick="return changeColor(this);"></a>主婦反取籩于房中，執棗、糗，坐設之，棗在稷南，糗在棗南。婦贊者執栗、脯，主婦不興，受，設之，栗在糗東，脯在棗東。主婦興，反位。</p>
<p class="zhushi" id="p384"><a class="gg-link" href="#p384" onclick="return changeColor(this);"></a>棗，饋食之籩。糗，羞籩之實。雜用之，下賓尸也。栗脯，加籩之實也。反位，反主人之北拜送爵位。</p>
<p class="jianshu" id="p385"><a class="gg-link" href="#p385" onclick="return changeColor(this);"></a><span class="yinwen">疏</span>「主婦」至「反位」。○釋曰︰此設籩實，繼在《少牢》室內西南隅，陰厭神饌也。○注「棗饋」至「爵位」。○釋曰︰案《周禮‧籩人職》云︰饋食之籩，棗、栗、桃、乾䕩、榛實；羞籩之實，糗、餌、粉、餈；又加籩之實，菱、芡、芡、脯。是鄭據《籩人職》而言也。云「雜用之，下儐尸也」者，案上賓尸者，麷、蕡、白、黑、糗、餌之等，朝事之籩，羞籩之實，各用之而不雜也。案上賓尸，主婦亞獻尸，設籩直有脯、脩二籩，下大夫之禮。主婦亞獻有四籩者，儐尸之禮，主人獻尸，主婦設四籩，麷、蕡、白、黑，故至主婦獻時，直設糗餌與脯脩二籩，通前四籩六籩。此主人初獻，如上編無籩從，故至主婦亞獻設四籩，猶自少於儐尸兩籩。</p>
<p class="strong" id="p386"><a class="gg-link" href="#p386" onclick="return changeColor(this);"></a>尸左執爵，取棗、糗。祝取栗、脯以授尸。尸兼祭于豆祭，祭酒，啐酒。次賓羞牢燔，用俎，鹽在右。尸兼取燔擩于鹽，振祭，嚌之，祝受，加于肵。卒爵，主婦拜，祝受尸爵，尸答拜。</p>
<p class="zhushi" id="p387"><a class="gg-link" href="#p387" onclick="return changeColor(this);"></a>自主婦反籩至受加于肵，此異于賓。</p>
<p class="jianshu" id="p388"><a class="gg-link" href="#p388" onclick="return changeColor(this);"></a><span class="yinwen">疏</span>注「自主」至「于賓」。○釋曰︰上編主婦但有獻而已，無籩燔從之事。此篇首儐尸，主婦亞獻尸，乃有籩餌之事，其物又異，唯糗同耳，故云「此異于儐」也。上注云「自尸侑不飯告飽至此，與儐同者在上編」，此注云此異于儐者，上注云「至此與儐同者」，皆與儐禮同在上編，故注云至此也。此自「卒爵」下，至答拜與儐同在上編。自祝受加于肵以上，至主婦反籩儐尸異，所得相決，鄭所以不在卒爵上注，而在尸答拜下注者，取終一事故也。</p>
<p class="strong" id="p389"><a class="gg-link" href="#p389" onclick="return changeColor(this);"></a>祝易爵洗，酌，授尸。尸以腊主婦。主婦主人之北拜受爵，尸答拜。主婦反位，又拜。上佐食綏祭，如儐。卒爵拜，尸答拜。</p>
<p class="zhushi" id="p390"><a class="gg-link" href="#p390" onclick="return changeColor(this);"></a>主婦夾爵拜，為不賓尸降崇敬。今文酢曰酌。</p>
<p class="jianshu" id="p391"><a class="gg-link" href="#p391" onclick="return changeColor(this);"></a><span class="yinwen">疏</span>注「主婦」至「曰酌」。○釋曰︰案《特牲》主婦獻尸，不夾爵拜，上編上大夫儐尸，主婦獻尸，夾爵拜。此下大夫既不儐尸，主婦宜與士妻同。今夾爵拜者，為拜儐尸降崇敬，故夾爵拜，與上大夫同，言降，謂降儐尸之禮也。</p>
<p class="strong" id="p392"><a class="gg-link" href="#p392" onclick="return changeColor(this);"></a>主婦獻祝，其酌如儐。拜，坐受爵，主婦主人之北答拜。</p>
<p class="zhushi" id="p393"><a class="gg-link" href="#p393" onclick="return changeColor(this);"></a>自尸卒爵至此，亦與賓同者，亦在上篇。</p>
<p class="jianshu" id="p394"><a class="gg-link" href="#p394" onclick="return changeColor(this);"></a><span class="yinwen">疏</span>注「自尸」至「上編」。○釋曰︰經無尸卒爵之文，鄭注云「尸」者，以經有卒爵之文多，故言尸以別之也。</p>
<p class="strong" id="p395"><a class="gg-link" href="#p395" onclick="return changeColor(this);"></a>宰夫薦棗、糗，坐設棗于菹西，糗在棗南。祝左執爵，取棗、糗祭于豆祭，祭酒，啐酒。次賓羞燔，如尸禮。卒爵。</p>
<p class="zhushi" id="p396"><a class="gg-link" href="#p396" onclick="return changeColor(this);"></a>內子不薦籩，祝賤，使官可也。自宰夫薦至賓羞燔，亦異于儐。</p>
<p class="jianshu" id="p397"><a class="gg-link" href="#p397" onclick="return changeColor(this);"></a><span class="yinwen">疏</span>注「內子」至「于賓」。○釋曰︰案《特牲》主婦設籩者，士妻卑也。案上尸與主人籩，皆主婦設之，至此祝不使主婦而使宰夫設籩，故云「祝賤，使官可也」。案《禮記》注內子卿妻，引《春秋》趙姬請逆叔隗以為內子，證卿妻為內子。今此下大夫妻得稱內子者，欲見此下大夫妻於祝不薦籩，兼見上大夫妻亦不薦籩，故變言內子也或可。散文，下大夫妻亦得為內子也。云「自宰夫薦至賓羞燔，亦異于賓」者，《少牢》主婦獻祝亦無籩燔從一事，此有籩燔從者，亦異于賓也。</p>
<p class="strong" id="p398"><a class="gg-link" href="#p398" onclick="return changeColor(this);"></a>主人受爵，酌，獻二佐食，亦如儐。主婦受爵，以入于房。</p>
<p class="strong" id="p399"><a class="gg-link" href="#p399" onclick="return changeColor(this);"></a>賓長洗爵，獻于尸。尸拜受，賓戶西北面答拜。爵止。</p>
<p class="zhushi" id="p400"><a class="gg-link" href="#p400" onclick="return changeColor(this);"></a>尸止爵者，以三獻禮成，欲神惠之均於室中，是以奠而待之。</p>
<p class="jianshu" id="p401"><a class="gg-link" href="#p401" onclick="return changeColor(this);"></a><span class="yinwen">疏</span>「賓長」至「爵止」。○注「尸止」至「待之」。○釋曰︰自此盡「庶羞在左」，論賓長獻尸祝佐食並致爵之事。此一節之內，凡有十爵︰獻尸，一也；主婦致爵於主人，二也；主人酢主婦，三也；尸作止爵，飲訖酢賓長，四也；賓獻長，五也；又獻上佐食，六也；又獻下佐食，七也；賓致爵於主人，八也；又致爵于主婦，九也；賓受主人酢，十也。云「賓戶西北面答拜」者，案上《少牢》正祭賓獻與此篇首賓長獻，皆云拜送，此特言答拜者，下大夫故也。言「拜送」者，禮重；云「答拜」者，禮輕。</p>
<p class="strong" id="p402"><a class="gg-link" href="#p402" onclick="return changeColor(this);"></a>主婦洗于房中，酌，致于主人，主人拜受，主婦戶西、北面送爵。司宮設席。</p>
<p class="zhushi" id="p403"><a class="gg-link" href="#p403" onclick="return changeColor(this);"></a>拜受乃設席，變於士也。</p>
<p class="jianshu" id="p404"><a class="gg-link" href="#p404" onclick="return changeColor(this);"></a><span class="yinwen">疏</span>「主婦」至「設席」。○注「拜受」至「士也」。○釋曰︰此下大夫夫婦致爵之禮。《祭統》云夫祭有十倫之義，七曰「見夫婦之別焉」，又曰︰「尸酢夫人執柄，夫人受尸執足，夫婦相授受，不相襲處，酢必易爵。」彼據夫婦致爵而言。又《詩‧既醉序》云「醉酒飽德」，謂見十倫之義，志意充滿，是天子諸侯皆有夫婦致爵之事。但《少牢》上大夫受致不酢，下大夫受致又酢不致，士受致自致，是上大夫尊，辟君，受致不酢，下大夫與士卑，不嫌，得與人君同，夫婦致爵也。云「拜受乃設席，變於士也」者，案《特牲》禮未致爵已設席，故云異於士。其上大夫正祭未致爵，至儐尸，尸酢主人，設席，以有尸賓，故設席在前也。案《周禮‧司几筵》云「祀先王胙席亦如之」，鄭注云︰「謂祭祀及王受酢之席。」彼受酢時已設席，與大夫禮異也。鄭注《周禮‧司几筵》又云︰「後諸臣致爵乃設席。」與此禮同者，士卑，不嫌多與君同故也。</p>
<p class="strong" id="p405"><a class="gg-link" href="#p405" onclick="return changeColor(this);"></a>主婦薦韭、菹、醢，坐設于席前，菹在北方。婦贊者執棗、糗以從，主婦不興，受，設棗于菹北，糗在棗西。佐食設俎，臂、脊、脅、肺皆牢，膚三，魚一，腊臂。</p>
<p class="zhushi" id="p406"><a class="gg-link" href="#p406" onclick="return changeColor(this);"></a>臂，左臂也。《特牲》五體，此三者，以其牢與腊臂而七，牢腊俱臂，亦所謂腊如牲體。</p>
<p class="jianshu" id="p407"><a class="gg-link" href="#p407" onclick="return changeColor(this);"></a><span class="yinwen">疏</span>注「臂左」至「牲體」。○釋曰︰知是「左臂」者，右臂尸所用，故知左臂也。云「《特牲》五體，此三者，以其牢與腊臂而七」者，以經云臂、脊、脅皆牢，牢謂羊、豕也。既羊、豕、臂、脊、脅俱有是六也，通腊臂而七，是以牲體唯有三也。云「牢腊俱臂，亦所謂腊如牲體」者，腊如牲體，《特牲》記文。案彼云︰「腊如牲骨。」骨即體也，故以體言之。以其上腊摭五枚，左肩、臂、臑、肫、骼，今主人不用肩，而用臂者，以其羊豕皆用臂，故腊亦用臂，是以鄭云腊如牲體。但此腊臂直一骨，無並，故須云腊如牲體也。</p>
<p class="strong" id="p408"><a class="gg-link" href="#p408" onclick="return changeColor(this);"></a>主人左執爵，右取菹擩于醢，祭于豆間，遂祭籩，奠爵，興，取牢肺，坐絕祭，嚌之，興，加于俎，坐挩手，祭酒，執爵以興，坐卒爵，拜。</p>
<p class="zhushi" id="p409"><a class="gg-link" href="#p409" onclick="return changeColor(this);"></a>無從者，變於士也。亦所謂順而摭也。</p>
<p class="jianshu" id="p410"><a class="gg-link" href="#p410" onclick="return changeColor(this);"></a><span class="yinwen">疏</span>「主人」至「爵拜」。○注「無從」至「摭也」。○釋曰︰云「無從者，變於士也」者，案《特牲》主婦致爵於主人，肝燔並從。此無肝燔從，故云變於士也。</p>
<p class="strong" id="p411"><a class="gg-link" href="#p411" onclick="return changeColor(this);"></a>主婦答拜，受爵，酌以醋，戶內北面拜。</p>
<p class="zhushi" id="p412"><a class="gg-link" href="#p412" onclick="return changeColor(this);"></a>自酢不更爵，殺。</p>
<p class="jianshu" id="p413"><a class="gg-link" href="#p413" onclick="return changeColor(this);"></a><span class="yinwen">疏</span>注「自酢不更爵殺」。○釋曰︰此決上主婦受酢時，祝易爵洗酌授尸，尸以醋主婦。今自酢，又不更爵，故云「殺」也。</p>
<p class="strong" id="p414"><a class="gg-link" href="#p414" onclick="return changeColor(this);"></a>主人答拜。卒爵，拜。主人答拜。主婦以爵入于房。尸作止爵，祭酒，卒爵。賓拜。祝受爵，尸答拜。</p>
<p class="zhushi" id="p415"><a class="gg-link" href="#p415" onclick="return changeColor(this);"></a>作止爵乃祭酒，亦變於士。自爵止至作止爵，亦異於儐。</p>
<p class="jianshu" id="p416"><a class="gg-link" href="#p416" onclick="return changeColor(this);"></a><span class="yinwen">疏</span>注「作止」至「於賓」。○釋曰︰云「作止爵乃祭酒，亦變於士」者，《特牲》︰「賓三獻如初，燔從如初，爵止。」無祭酒之文，至三獻作止爵，尸卒爵，亦無祭酒之文。知《特牲》祭酒訖乃止爵者，以經云「燔從如初」，乃云「爵止」，鄭注云︰「初，亞獻也。」亞獻時祭酒訖，乃始燔從，則三獻燔從如初，始云爵止，明是祭酒既訖，乃始止爵。今大夫作止爵乃祭酒，故云變於士。云「自爵止至作止爵，亦異於賓」者，此篇首儐尸禮，賓長獻尸奠爵，又云「尸作三獻之爵」，不解以為與賓同，云「異」者，儐尸止爵在致爵後，其作之在獻私人後，欲神惠之均於庭。此止爵在主婦致爵前，作之在致爵後，欲神惠均於室中，與《特牲》「燔從如初爵止」同。《少牢》上編所以不致爵者，為儐尸，儐尸止爵者，欲室中神惠均於庭，故止爵也。《特牲》再止爵者，一止爵欲神惠均於室中，一止爵者順上大夫之禮也。</p>
<p class="strong" id="p417"><a class="gg-link" href="#p417" onclick="return changeColor(this);"></a>祝酌，授尸。賓拜受爵，尸拜送。坐祭，遂飲，卒爵，拜。尸答拜。</p>
<p class="strong" id="p418"><a class="gg-link" href="#p418" onclick="return changeColor(this);"></a>獻祝及二佐食。</p>
<p class="strong" id="p419"><a class="gg-link" href="#p419" onclick="return changeColor(this);"></a>洗，致爵于主人。</p>
<p class="zhushi" id="p420"><a class="gg-link" href="#p420" onclick="return changeColor(this);"></a>洗致爵者，以承佐食賤，新之。</p>
<p class="strong" id="p421"><a class="gg-link" href="#p421" onclick="return changeColor(this);"></a>主人席上拜受爵，賓北面答拜。坐祭，遂飲，卒爵，拜。賓答拜，受爵。</p>
<p class="strong" id="p422"><a class="gg-link" href="#p422" onclick="return changeColor(this);"></a>酌，致爵于主婦。主婦北堂。司宮設席，東面。</p>
<p class="zhushi" id="p423"><a class="gg-link" href="#p423" onclick="return changeColor(this);"></a>北堂，中房以北。東面者，變於士妻。賓尸不變者，賓尸禮異矣。內子東面，則宗婦南面西上，內賓自若，東面南上。</p>
<p class="jianshu" id="p424"><a class="gg-link" href="#p424" onclick="return changeColor(this);"></a><span class="yinwen">疏</span>注「北堂」至「南上」。○釋曰︰云「東面者，變於士妻」者，案《特牲》記「宗婦北堂東面北上」，注云︰「宗婦宜統於主婦，主婦南面。」此東面，故云變於士妻。云「內子東面，則宗婦南面西上」者，此無正文，鄭以意解之。何者？宗婦位繼於主婦，今主婦準特牲在宗婦位易處，則宗婦位亦易處在主婦位，南面西上可知。云「內賓自若，東面南上」者，亦約《特牲》記文。</p>
<p class="strong" id="p425"><a class="gg-link" href="#p425" onclick="return changeColor(this);"></a>主婦席北、東面拜受爵，賓西面答拜。</p>
<p class="zhushi" id="p426"><a class="gg-link" href="#p426" onclick="return changeColor(this);"></a>席北東面者，北為下。</p>
<p class="jianshu" id="p427"><a class="gg-link" href="#p427" onclick="return changeColor(this);"></a><span class="yinwen">疏</span>注「席北」至「為下」。○釋曰︰案《特牲》宗婦東面北上，今主婦在宗婦之位東面。鄭以北為下者，若宗婦之眾則北為上，今主婦特位立，則依《曲禮》席東鄉西鄉，以南方為上，因於陰陽，故「北為下」。</p>
<p class="strong" id="p428"><a class="gg-link" href="#p428" onclick="return changeColor(this);"></a>婦贊者薦韭、菹、醢，菹在南方。婦人贊者執棗、糗授婦贊者，婦贊者不興，受，設棗于菹南，糗在棗東。</p>
<p class="zhushi" id="p429"><a class="gg-link" href="#p429" onclick="return changeColor(this);"></a>婦人贊者，宗婦之弟婦也。（今文曰婦也，贊者執棗糗授婦贊者，不興受。）</p>
<p class="strong" id="p430"><a class="gg-link" href="#p430" onclick="return changeColor(this);"></a>佐食設俎于豆東，羊臑，豕折，羊脊、脅，祭肺一、膚一、魚一、腊臑。</p>
<p class="zhushi" id="p431"><a class="gg-link" href="#p431" onclick="return changeColor(this);"></a>豕折，豕折骨也。不言所折，略之。《特牲》主婦觳折，豕無脊脅，下主人，羊豕四體，與腊臑而五。</p>
<p class="jianshu" id="p432"><a class="gg-link" href="#p432" onclick="return changeColor(this);"></a><span class="yinwen">疏</span>注「豕折」至「而五」。○釋曰︰云「豕折骨也」者，謂不全體，就體骨中折之，故云折骨。云「不言所折，略之」者，謂不言所折骨名，是略之。引《特牲》主婦觳折者，證略而不言骨名，其折是觳折也。云「豕無脊脅，下主人」者，主人於上文有脊脅也。云「羊豕四體，與腊臑而五」者，上主人牢與腊臂而七，此五，是其略也。</p>
<p class="strong" id="p433"><a class="gg-link" href="#p433" onclick="return changeColor(this);"></a>主婦升筵，坐，左執爵，右取菹擩于醢，祭之，祭籩，奠爵，興取肺，坐絕祭，嚌之，興，加于俎，坐挩手，祭酒，執爵興，筵北東面立卒爵，拜。</p>
<p class="zhushi" id="p434"><a class="gg-link" href="#p434" onclick="return changeColor(this);"></a>立飲拜既爵者，變於丈夫。</p>
<p class="strong" id="p435"><a class="gg-link" href="#p435" onclick="return changeColor(this);"></a>賓答拜。賓受爵。</p>
<p class="strong" id="p436"><a class="gg-link" href="#p436" onclick="return changeColor(this);"></a>易爵于篚，洗，酌，醋于主人，戶西北面拜，主人答拜。卒爵，拜，主人答拜。賓以爵降奠于篚。</p>
<p class="zhushi" id="p437"><a class="gg-link" href="#p437" onclick="return changeColor(this);"></a>自賓及二佐食至此，亦異於儐。</p>
<p class="jianshu" id="p438"><a class="gg-link" href="#p438" onclick="return changeColor(this);"></a><span class="yinwen">疏</span>注「自賓」至「於賓」。○釋曰︰異者，謂賓獻及二佐食以下，至此奠于篚，異於《少牢》賓長獻直及祝，不及佐食，故鄭彼注云「不獻佐食，將儐尸，禮殺」是也。</p>
<p class="strong" id="p439"><a class="gg-link" href="#p439" onclick="return changeColor(this);"></a>乃羞，宰夫羞房中之羞，司士羞庶羞于尸、祝、主人、主婦，內羞在右，庶羞在左。</p>
<p class="strong" id="p440"><a class="gg-link" href="#p440" onclick="return changeColor(this);"></a>主人降，拜眾賓，洗，獻眾賓。其薦脀，其位、其酬醋，皆如儐禮。</p>
<p class="strong" id="p441"><a class="gg-link" href="#p441" onclick="return changeColor(this);"></a>主人洗，獻兄弟與內賓與私人，皆如儐禮。其位、其薦脀，皆如儐禮。</p>
<p class="strong" id="p442"><a class="gg-link" href="#p442" onclick="return changeColor(this);"></a>卒，乃羞于賓、兄弟、內賓及私人，辯。</p>
<p class="zhushi" id="p443"><a class="gg-link" href="#p443" onclick="return changeColor(this);"></a>自乃羞至私人之薦脀，此亦與儐同者，在此篇。不儐尸，則祝猶侑耳。卒，已也。乃羞者，羞庶羞。</p>
<p class="jianshu" id="p444"><a class="gg-link" href="#p444" onclick="return changeColor(this);"></a><span class="yinwen">疏</span>「主人降」至「人辯」。○注「自乃」至「庶羞」。○釋曰︰此一經論主人獻堂下眾賓、兄弟下及私人並房中內賓，皆與上大夫禮同之事。</p>
<p class="strong" id="p445"><a class="gg-link" href="#p445" onclick="return changeColor(this);"></a>賓長獻于尸，尸醋，獻祝，致，醋。賓以爵，降實于篚。</p>
<p class="zhushi" id="p446"><a class="gg-link" href="#p446" onclick="return changeColor(this);"></a>致，謂致爵于主人、主婦。不言如初者，爵不止，又不及佐食。</p>
<p class="jianshu" id="p447"><a class="gg-link" href="#p447" onclick="return changeColor(this);"></a><span class="yinwen">疏</span>「賓長」至「于篚」。○注「致謂」至「佐食」。○釋曰︰此經論次賓長獻尸已下之事。以其上賓長上已獻尸訖，明此是次賓長為加爵也。云「不言如初者，爵不止，又不及佐食」者，謂不言同，上文云︰「賓長獻于尸如初，無湇，爵不止。」注云︰「如初，如其獻侑酌致主人受尸酢也。無湇，爵不止，別不如初者。」此文不與彼同者，為經不可如一，故鄭注彼此各申經意。</p>
<p class="strong" id="p448"><a class="gg-link" href="#p448" onclick="return changeColor(this);"></a>賓、兄弟交錯其酬，無算爵。</p>
<p class="zhushi" id="p449"><a class="gg-link" href="#p449" onclick="return changeColor(this);"></a>此亦與儐同者，在此篇。</p>
<p class="jianshu" id="p450"><a class="gg-link" href="#p450" onclick="return changeColor(this);"></a><span class="yinwen">疏</span>○釋曰︰此一經論堂下賓及兄弟行無算爵之事。此堂下兄弟及賓行無算爵，似上大夫無旅酬，故鄭云「此亦與儐同者，在此篇」。若此經兼有旅酬，鄭不得言與儐同。案《特牲》尸在室內，亦不與旅酬之事。而堂下賓及兄弟行旅酬，又使弟子二人舉觶為無算爵者，下大夫雖無儐尸之禮，堂下亦與神靈共尊，不敢與人君之禮同。既與神靈共尊，故闕旅酬，直行無算爵而已。《特牲》堂下得獻之後，與神別尊，故旅酬、無算爵並皆行之。事賤，不嫌與君同，故得禮備也。</p>
<p class="strong" id="p451"><a class="gg-link" href="#p451" onclick="return changeColor(this);"></a>利洗爵，獻于尸。尸酢。獻祝，祝受，祭酒，啐酒，奠之。</p>
<p class="zhushi" id="p452"><a class="gg-link" href="#p452" onclick="return changeColor(this);"></a>利獻不及主人，殺也。此亦異於儐。</p>
<p class="jianshu" id="p453"><a class="gg-link" href="#p453" onclick="return changeColor(this);"></a><span class="yinwen">疏</span>「利洗」至「奠之」。○注「利獻」至「於賓」。○釋曰︰此一經論佐食事尸禮將畢，為加爵獻尸及祝之事。云「利獻不及主人，殺也」者，此對上文，賓長為加爵及主人，此不及主人，是殺也。又云「此亦異於賓」者，案上《少牢》無利獻賓，三獻尸即止，此篇首儐尸之禮，佐食又不與，故無佐食獻，故云「異」也。</p>
<p class="strong" id="p454"><a class="gg-link" href="#p454" onclick="return changeColor(this);"></a>主人出，立于阼階上，西面。祝出，立于西階上，東面。祝告于主人曰︰「利成。」祝入。主人降，立于阼階東，西面。尸謖，祝前，尸從，遂出于廟門。祝反，復位于室中。祝命佐食徹尸俎。佐食及出尸俎于廟門外，有司受，歸之。徹阼薦俎。</p>
<p class="zhushi" id="p455"><a class="gg-link" href="#p455" onclick="return changeColor(this);"></a>自主人出至此，與儐雜者也。先餈徹主人薦俎者，變于士。《特牲饋食禮》曰︰「徹阼俎豆籩，設于東序下。」</p>
<p class="jianshu" id="p456"><a class="gg-link" href="#p456" onclick="return changeColor(this);"></a><span class="yinwen">疏</span>釋曰︰云「自主人出至此，與賓雜者也」者，謂有同者不同，故上《少牢》直云「祝告曰利成」，此云「祝告于主人曰利成」；上《少牢》云「祝入，尸謖，主人降，立于阼階東，西面」，此云「祝入，主人降立于阼階東，西面，尸謖」；彼云「祝先」，此云「祝前」；彼云「祝命佐食徹肵俎，降設于堂下」，此云「祝反，復位于室中，祝命佐食徹尸俎，佐食乃出尸俎于廟門外，有司受歸之」；故云雜。云「先𦿉徹主人薦俎者，變於士」者，《特牲》既餕，祝命佐食徹阼俎。此餕前徹阼薦俎，故云變於士。引《特牲》者，證徹阼薦俎所置之處也。</p>
<p class="strong" id="p457"><a class="gg-link" href="#p457" onclick="return changeColor(this);"></a>乃𦿉，如儐。</p>
<p class="zhushi" id="p458"><a class="gg-link" href="#p458" onclick="return changeColor(this);"></a>謂上篇自司宮設對席，至上餕興出也。古文𦿉作餕。</p>
<p class="strong" id="p459"><a class="gg-link" href="#p459" onclick="return changeColor(this);"></a>卒𦿉，有司官徹饋，饌于室中西北隅，南面，如饋之設，右几，厞用席。</p>
<p class="zhushi" id="p460"><a class="gg-link" href="#p460" onclick="return changeColor(this);"></a>官徹饋者，司馬、司士舉俎，宰夫取敦及豆。此於尸謖改饌，當室之白，孝子不知神之所在，庶其饗之於此，所以為厭飫。不令婦人改徹饌敦豆，變於始也，尚使官也。佐食不舉羊豕俎，親餕，尊也。厞，隱也。古文右作侑，厞作茀。</p>
<p class="jianshu" id="p461"><a class="gg-link" href="#p461" onclick="return changeColor(this);"></a><span class="yinwen">疏</span>○釋曰︰自此下盡篇末，論餕訖改饌於西北隅為陽厭之事。云「官徹饋者，司馬、司士舉俎」者，經云官徹，則司馬主羊，司士主豕，明還遣此二人舉俎可知。即上經云「司馬刲羊，司士擊豕」是之。云「宰夫取敦及豆」者，以其宰夫多主主婦之事，此敦及豆本主婦設之，今云官徹，明非婦人，知是宰夫為之也。是以上文云「宰夫羞房中之羞」，又上主婦獻祝，宰夫薦，鄭注云︰「內子不薦籩，祝賤，使官可也。」以此言之，則宰夫代主婦設籩豆及敦可知。云「當室之白，孝子不知神之所在，庶其饗之於此，所以為厭飫」者，此言雜取《曾子問》、《郊特牲》、《祭義》之文。案《曾子問》說陽厭之事云︰「當室之白尊于東房。」鄭云︰「得戶明者也。」《郊特牲》云︰「索祭祝于祊，不知神之所在，於彼乎？於此乎？尚曰求諸遠者與？」《祭義》云「勿勿乎其欲饗之」。是鄭所取陽厭及祊祭求神之事。云「不令婦人改饌敦豆，變於始也，尚使官也」者，此決《少牢》初設饌，主婦薦兩豆，宗婦一人贊兩豆，主婦設一敦，宗婦贊三敦，是其始時婦人設之。今使宰夫徹豆敦者，尚使官故也。</p>
<p class="strong" id="p462"><a class="gg-link" href="#p462" onclick="return changeColor(this);"></a>納一尊于室中。</p>
<p class="zhushi" id="p463"><a class="gg-link" href="#p463" onclick="return changeColor(this);"></a>陽厭殺，無玄酒。</p>
<p class="strong" id="p464"><a class="gg-link" href="#p464" onclick="return changeColor(this);"></a>司宮埽祭。</p>
<p class="zhushi" id="p465"><a class="gg-link" href="#p465" onclick="return changeColor(this);"></a>掃豆間之祭，舊說云︰埋之西階東。</p>
<p class="jianshu" id="p466"><a class="gg-link" href="#p466" onclick="return changeColor(this);"></a><span class="yinwen">疏</span>注「掃豆」至「階東」。○釋曰︰引「舊說」者，案《曾子問》「凡幣帛皮圭為主，命埋之階間」。此豆間之祭，案舊說埋之西階東，以神位在西，故近西階，是以鄭亦依用也。</p>
<p class="strong" id="p467"><a class="gg-link" href="#p467" onclick="return changeColor(this);"></a>主人出，立于阼階上，西面。祝執其俎以出，立于西階上，東面。司宮闔牖戶。</p>
<p class="zhushi" id="p468"><a class="gg-link" href="#p468" onclick="return changeColor(this);"></a>閉牖與戶，為鬼神或者欲幽闇。</p>
<p class="strong" id="p469"><a class="gg-link" href="#p469" onclick="return changeColor(this);"></a>祝告利成，乃執俎以出于廟門外，有司受，歸之。眾賓出，主人拜送于廟門外，乃反。</p>
<p class="zhushi" id="p470"><a class="gg-link" href="#p470" onclick="return changeColor(this);"></a>拜送賓也者，亦拜送其長，不言長賓者，下大夫無尊賓也。</p>
<p class="jianshu" id="p471"><a class="gg-link" href="#p471" onclick="return changeColor(this);"></a><span class="yinwen">疏</span>注「拜送」至「賓也」。○釋曰︰此決儐尸時，「尸出，侑從，主人送於廟門之外拜，尸罔顧，拜侑於長賓，亦如之，眾賓從」，鄭注云︰「從者，不拜送也。」言從者不拜送，則此云拜送者，拜送長可知。不言長者，下大夫賤，無尊賓，故不別其長也。</p>
<p class="strong" id="p472"><a class="gg-link" href="#p472" onclick="return changeColor(this);"></a>婦人乃徹，</p>
<p class="zhushi" id="p473"><a class="gg-link" href="#p473" onclick="return changeColor(this);"></a>徹祝之薦及房中薦俎，不使有司者，下上大夫之禮。</p>
<p class="jianshu" id="p474"><a class="gg-link" href="#p474" onclick="return changeColor(this);"></a><span class="yinwen">疏</span>注「徹祝」至「之禮」。○釋曰︰云「不使有司者，下上大夫之禮」者，決上大夫祭畢，將儐尸，有司徹，儐尸禮終，亦有司徹。今婦人徹，故云下上大夫之禮也。</p>
<p class="strong" id="p475"><a class="gg-link" href="#p475" onclick="return changeColor(this);"></a>徹室中之饌。</p>
<p class="zhushi" id="p476"><a class="gg-link" href="#p476" onclick="return changeColor(this);"></a>有司饌之，婦人徹之，外內相兼，禮殺。</p>
<p class="jianshu" id="p477"><a class="gg-link" href="#p477" onclick="return changeColor(this);"></a><span class="yinwen">疏</span>注「有司」至「禮殺」。○釋曰︰云「有司饌之，婦人徹之，外內相兼，禮殺」者，此徹室中之饌者，於上經「有司徹饋，饌於室中西北隅」者，今使婦人徹之，故云外內相兼。外者，謂有司宮改饌西北隅；內者，謂今婦人元缺二字徹饋，故云相兼也。</p>
</div></body></html>