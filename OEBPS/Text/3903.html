<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">儀禮注疏-卷六・燕禮第六</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h2>燕禮第六</h2></div>
<p class="strong" id="p0"><a class="gg-link" href="#p0" onclick="return changeColor(this);"></a>燕禮。小臣戒與者。</p>
<p class="zhushi" id="p1"><a class="gg-link" href="#p1" onclick="return changeColor(this);"></a>小臣相君燕飲之法。與者，謂留群臣也。君以燕禮勞使臣，若臣有功，故與群臣樂之。小臣則警戒告語焉，飲酒以合會為歡也。</p>
<p class="jianshu" id="p2"><a class="gg-link" href="#p2" onclick="return changeColor(this);"></a><span class="yinwen">疏</span>「燕禮小臣戒與者」。○釋曰︰自此已下盡「射人告具」，論告戒群臣及陳饌之事。必使小臣戒與者，以其燕為聘使者為主，兼與舊在者歡樂之，故今戒可與之人使依期而至。○注「小臣」至「歡也」。○釋曰︰云「小臣相君燕飲之法」者，案《周禮‧大僕職》云「王燕飲則相其法」，又案《小臣職》云「凡大事佐大僕」，則王燕飲，大僕相，小臣佐之。此諸侯禮降於天子，故宜使小臣相，是以下云「小臣師一人在東堂下」，注云︰「師，長也。小臣之長一人，猶天子大僕，正君之服位者也。」是諸侯小臣當大僕之事。云「與者，謂留群臣也」者，謂群臣留在國不行者也。云「君以燕禮勞使臣，若臣有功」者，此即《目錄》卿大夫有勤勞之功，勞使臣即《四牡》勞使臣也。若臣有功，即王事之勞也，故鄭總云「卿大夫勤勞之功」。若然，鄭不言與群臣無事燕者，以其經云「戒與者」，功勞之外與及之為有事之臣燕，不得云無事燕者，故不言之。案《大射》云「君有命戒射」者，以其大射辨尊卑，故云君有命，明政教由尊者出。燕禮主歡心，不辨尊卑，故不言君有命。</p>
<p class="strong" id="p3"><a class="gg-link" href="#p3" onclick="return changeColor(this);"></a>膳宰具官饌于寢東。</p>
<p class="zhushi" id="p4"><a class="gg-link" href="#p4" onclick="return changeColor(this);"></a>膳宰，天子曰膳夫，掌君飲食膳羞者也。具官饌，具其官之所饌，謂酒也、牲也、脯醢也。寢，露寢。</p>
<p class="jianshu" id="p5"><a class="gg-link" href="#p5" onclick="return changeColor(this);"></a><span class="yinwen">疏</span>「膳宰」至「寢東」。○注「膳宰」至「路寢」。○釋曰︰以其燕在寢，故膳宰具官饌于寢東，擬燕時設之。云「膳宰，天子曰膳夫，掌君飲食膳羞者也」者，以其天子有宰夫，兼有膳夫，掌君飲食。諸侯亦有宰夫，復有膳宰，掌君飲食，與天子膳夫同，故引天子膳夫並之。云「具官饌，具官之所饌」者，謂卿大夫、士之饌總饌之。大射亦用燕禮，直云官饌，不言膳宰，與此同不言者，文不具。云「謂酒也、牲也、脯醢也」，知者，案下所設亦有此三者，牲即其牲狗也。云「寢，路寢」者，以其饗在廟，服朝服。下記云「燕朝服於寢」，正處在路寢，不在燕寢可知，故云路寢也。案《公食大夫》云「凡宰夫之具饌于東房」，不使膳宰者，彼食異國之大夫，敬之，故使宰夫具饌。此燕己臣子，故使膳宰，卑者具饌。必知膳宰卑於宰夫者，案天子宰夫下大夫，膳夫上士。天子膳夫卑於宰夫，則知諸侯膳宰亦卑於宰夫者也。</p>
<p class="strong" id="p6"><a class="gg-link" href="#p6" onclick="return changeColor(this);"></a>樂人縣。</p>
<p class="zhushi" id="p7"><a class="gg-link" href="#p7" onclick="return changeColor(this);"></a>縣，鍾磬也。國君無故不徹縣。宮縣者，為燕新之。</p>
<p class="jianshu" id="p8"><a class="gg-link" href="#p8" onclick="return changeColor(this);"></a><span class="yinwen">疏</span>「樂人縣」。○注「縣鍾」至「新之」。○釋曰︰案《大射》樂人宿縣在射前一日，又具辨樂縣之位者，以其大射在學宮。學宮不常縣樂，射乃設之，故射前一日縣之。又辨樂縣之位，此燕在路寢，有常縣之樂。今言「樂人縣」者，為燕新之而已，故不在燕前一日，又不辨樂縣之處。又直云「樂人」，未知樂人意是何官？案《周禮‧春官‧大司樂》云「凡樂事宿縣」，又案《樂師》云「凡樂成則告備」，是天子有大司樂，並有樂師之官。案《序官》︰「樂師下大夫四人，上士八人，下士十有六人。」以此知天子有大司樂、樂師，諸侯無大司樂，直有大樂正、小樂正，以其諸侯兼官，此二者皆當天子樂師大夫及士。則諸侯樂師不用大夫，大樂正當上士，小樂正當下士為之，故鄭下注云「樂正于天子樂師也」，《大射》注亦云「小樂正於天子樂師」，若然，縣樂之法，案《周禮‧眠了職》云「掌大師之縣」，鄭注云︰「大師當縣則為之。」案下僕人相大師，則諸侯無眠了，則使僕人縣樂，大師以聲展之，樂師又監之。云「縣，鍾磬也」者，案《小胥》「天子宮縣，諸侯軒縣」，面皆鍾、磬、鎛各一虡，「大夫判縣，士特縣」，不得有鎛，故云鍾磬。案下唯有磬而無鍾，而云鍾磬者，鄭泛解樂縣法，故兼言鍾，其實諸侯之士特縣磬而已。云「國君無故不徹縣」者，案《曲禮》唯有「大夫無故不徹縣，士無故不去琴瑟」，不言國君。但大夫無故不徹縣，則國君無故亦不徹縣可知。鄭以《燕禮》為國君法，故以義約之也。云「言縣者，為燕新之」者，更整理樂縣之法，為新之也。</p>
<p class="strong" id="p9"><a class="gg-link" href="#p9" onclick="return changeColor(this);"></a>設洗篚于阼階東南，當東霤。罍水在東，篚在洗西，南肆。設膳篚在其北，西面。</p>
<p class="zhushi" id="p10"><a class="gg-link" href="#p10" onclick="return changeColor(this);"></a>設此不言其官，賤也。當東霤者，人君為殿屋也。亦南北以堂深。肆，陳也。膳篚者，君象觚所饌也，亦南陳。言西面，尊之，異其文。</p>
<p class="jianshu" id="p11"><a class="gg-link" href="#p11" onclick="return changeColor(this);"></a><span class="yinwen">疏</span>「設洗」至「西面」。○注「設此」至「其文」。○釋曰︰云「設此不言其官，賤也」者，決膳宰具官饌，樂人縣，司宮設尊，皆言其官，獨此不言官，故知賤也。案《少牢》司宮設罍水，大夫兼官。此國君禮，或可別人為之，但無文，故鄭不細辨。云「當東霤者，人君為殿屋也」者，漢持殿屋四向流水，故舉漢以況周。言東霤，明亦有西霤。對大夫士言東榮，兩下屋故也。云「亦南北以堂深」者，亦《士冠禮》、《鄉飲酒》等也。云「膳篚者，君象觚所饌也」者，案下文「洗象觚，升實之，東北面獻于公」是也。但尊君，不可與臣同篚，故別釋之也。云「亦南陳」者，亦陳之南肆者也。言「西面，尊之，異其文」者，欲見膳篚西面，南肆者亦西面，此不可言南肆而言西面，是尊君之篚，故異其文也。</p>
<p class="strong" id="p12"><a class="gg-link" href="#p12" onclick="return changeColor(this);"></a>司宮尊于東楹之西，兩方壺，左玄酒，南上。公尊瓦大兩，有豐，冪用綌若錫，在尊南，南上。尊士旅食于門西，兩圜壺。</p>
<p class="zhushi" id="p13"><a class="gg-link" href="#p13" onclick="return changeColor(this);"></a>司宮，天子曰小宰，聽酒人之成要者也。尊方壺，為卿大夫士也。臣道直方，於東楹之西，予君專此酒也。《玉藻》曰︰「唯君面尊。」玄酒在南，順君之面也。瓦大，有虞氏之尊也。《禮器》曰︰「君尊瓦甒。」豐形似豆，卑而大。冪用綌若錫，冬夏異也。在尊南，在方壺之南也。尊士旅食者用圜壺，變於卿大夫也。旅，眾也。士眾食，謂未得正祿，所謂庶人在官者也。今文錫為緆。</p>
<p class="jianshu" id="p14"><a class="gg-link" href="#p14" onclick="return changeColor(this);"></a><span class="yinwen">疏</span>○釋曰︰云「司宮，天子曰小宰，聽酒人之成要者也」者，案《天官‧小宰職》︰「掌建邦之宮刑，以治王宮之政令。」是小宰掌宮事。此諸侯無小宰，有司宮，明司宮亦當掌宮刑，治宮之政令，可知是司宮掌宮事，與小宰同。又案《酒正》云︰「酒正之出，日入其成，月入其要，小宰聽之。」此司宮亦設酒尊，當掌酒事，與小宰同，是以知此諸侯司宮當天子小宰者也。若然，案《酒正》云︰「酒正之出，日入其成，月入其要，小宰聽之。」案彼文則是小宰聽酒正之成要，此注云聽酒人成要者，案彼注云︰「出，謂授酒材及用酒之多少也。受用酒者，日言其計於酒正，酒正月盡言於小宰。」云日言其計於酒正者，是酒人也。酒正月盡總言於小宰，則是小宰所聽者，並是酒人所言，故鄭之此注據酒人而言也。云「尊方壺，為卿大夫士也」者，以其燕總有卿大夫、士，又別有公尊瓦大兩，故知方尊為此人也。云「於東楹之西，子君專此酒也」者，此決《鄉飲酒》、《鄉射》皆於房戶之間，賓主共之。此於東楹之西，向君設之，人君尊，專大惠，故云予君專此酒也。引《玉藻》者，欲見尊面向君，順君面，非賓主共之意。案《少儀》云︰「尊壺者面其鼻。」鄭注云︰「鼻在面中，言鄉人也。」鄉人者，據此《燕禮》尊面向君而言。《少儀》又云︰「尊者以酌者之左為上尊。」《鄉飲酒》云︰「尊兩壺于房戶之間，玄酒在西。」又《鄉射》云︰「尊於賓席之東，兩壺斯禁，左玄酒。」鄭注云︰「設尊者北面，西曰左。」此等皆據酌者北面而言，玄酒在左，若據設尊之人及尊面而言，即南面，以右為尊。此燕禮尊，面向君，據君面以左為尊，玄酒在南。若據酌者，不得背君而西面，當尊西東面，則酌者之右為上尊，是以下文媵爵于公者交於東楹北也。云「瓦大，有虞氏之尊也」者，《明堂位》文。引《禮器》「君尊瓦甒」，《大射》亦云「膳尊兩甒」，不引《大射》而引《禮器》者，鄭欲同此三者之文，皆是一物故也。云「豐形似豆，卑而大」者，據漢法而知。但豆徑尺，柄亦長尺，此承尊之物，不可同於常豆，故知卑而大，取其安穩也。云「冪夏綌冬錫，冬夏異也」者，夏宜用綌，冬宜用錫。葛之粗者曰綌，按《喪服傳》云︰「錫者何也？麻之有錫者也。錫者十五升，抽其半，無事其縷，有事其布曰錫。」鄭注云「治其布使之滑易」是也。云「在尊南，在方壺之南也」者，其冪本為瓦大設，今未用陳在方壺之南者，不可在方壺、瓦大之間相雜故也。瓦大不言玄酒者，以其言瓦大兩，又言南上有玄酒，在南可知。凡無玄酒者，有陳之而已，不言上下，是以此尊土旅食直云「兩圜壺」，《大射》亦云「雨圜壺」，《特牲》尊兩圜壺於阼階，西方亦如之，皆是無玄酒，不言上下也。又凡用醴者無玄酒，《士冠禮》醴子，《昏禮》醴婦，《聘禮》醴賓，醴皆無玄酒，質故也。《昏禮》房外之尊無玄酒，鄭云「略之」。此及《大射》尊士旅食無玄酒，鄭云「賤也」。《特牲》、《少牢》陽厭納一尊，無玄酒，鄭注云「禮殺」也。《士喪》、《既夕》、《士虞》皆有酒，醴無玄酒者，以凶變於吉故也。《特牲》東西階兩壺無玄酒者，注云︰「優之。」云「士眾食，謂未得正祿」者，以其士大夫已上得正祿。《王製》云︰「下士九人祿，中士倍下士，上士倍中士，下大夫倍上士。卿四大夫祿。」皆正祿，此則未得正祿。云「所謂庶人在官者也」者，所謂《王製》文，故《王製》云︰「庶人在官者，其祿以是為差。」謂府史胥徒，謂府八人祿，史七人祿，胥六人，徒五人。皆非正祿，號為「士旅食者」也。</p>
<p class="strong" id="p15"><a class="gg-link" href="#p15" onclick="return changeColor(this);"></a>司宮筵賓于戶西，東上，無加席也。</p>
<p class="zhushi" id="p16"><a class="gg-link" href="#p16" onclick="return changeColor(this);"></a>筵，席也。席用蒲筵，緇布純。無加席。燕私禮，臣屈也。諸侯之官無司几筵也。</p>
<p class="jianshu" id="p17"><a class="gg-link" href="#p17" onclick="return changeColor(this);"></a><span class="yinwen">疏</span>「司宮」至「席也」。○注「筵席」至「筵也」。○釋曰︰云「筵，席也」者，案《周禮‧序官‧司几筵》，鄭注云︰「鋪陳曰筵，藉之曰席。然其言之筵席，通。」若然，鋪陳曰筵者，先鋪一席在地者；藉之曰席，據重已上相承藉者，筵、席一也，故鄭云「筵席通」。云「席用蒲筵，緇布純」者，案《公食大夫》記云︰「蒲筵常，緇布純，加萑席尋，玄帛純。」彼有加席，故有萑在上。此無加席，故言席用蒲。云「無加席。燕私禮，臣屈也」者，對《公食大夫禮》異國之賓有加席，禮得申。云「諸侯之官無司几筵也」者，對天子有司几筵布席，諸侯兼官，使司官設尊，並設席。</p>
<p class="strong" id="p18"><a class="gg-link" href="#p18" onclick="return changeColor(this);"></a>射人告具。</p>
<p class="zhushi" id="p19"><a class="gg-link" href="#p19" onclick="return changeColor(this);"></a>告事具於君，射人主此禮，以其或射也。</p>
<p class="jianshu" id="p20"><a class="gg-link" href="#p20" onclick="return changeColor(this);"></a><span class="yinwen">疏</span>「射人告具」。○注「告事」至「射也」。○釋曰︰云「射人主此禮，以其或射也」者，案《公食大夫禮》「贊者負東房，告具」，以其無射，故使贊者。此乃射人告具，與《大射》同。案下文「若射則不獻庶子」，言「若」者，或射或不，故此鄭注云「以其或射」。言「或」，亦是不定之義。案《大射》告具之上有「羹定」，此不言羹定者，文不具也。</p>
<p class="strong" id="p21"><a class="gg-link" href="#p21" onclick="return changeColor(this);"></a>小臣設公席于阼階上，西鄉，設加席。公升，即位于席，西鄉。</p>
<p class="zhushi" id="p22"><a class="gg-link" href="#p22" onclick="return changeColor(this);"></a>《周禮》諸侯胙席，莞筵紛純，加繅席，畫純。後設公席者，凡禮，卑者先即事，尊者後也。</p>
<p class="jianshu" id="p23"><a class="gg-link" href="#p23" onclick="return changeColor(this);"></a><span class="yinwen">疏</span>「小臣」至「西鄉」。○注「周禮」至「后也」。○釋曰︰自此下盡「諸公卿者」，論君臣位次及命羞者之事。注引《周禮》者，《司几筵》之文也。彼諸侯祭祀神席及受酢之席，此乃燕飲之席，引之者，欲見燕飲與受酢席同。若饗諸侯來朝，則《郊特牲》云「大饗君三重席而酢焉」是也。燕他國之臣，即《郊特牲》云︰「三獻之介，君專席而酢焉。」此降尊以就卑也，故君單席受酢也。云「後設公席者，凡禮，卑者先即事，尊者後也」者，此燕私禮，故賤者先即事。《大射》辨尊卑，故先設公席，後設賓席也。</p>
<p class="strong" id="p24"><a class="gg-link" href="#p24" onclick="return changeColor(this);"></a>小臣納卿大夫，卿大夫皆入門右，北面東上。士立于西方，東面北上。祝史立于門東，北面東上。小臣師一人，在東堂下，南面。士旅食者立于門西，東上。</p>
<p class="zhushi" id="p25"><a class="gg-link" href="#p25" onclick="return changeColor(this);"></a>納者，以公命引而入也。自士以下，從而入即位耳。師，長也。小臣之長一人，猶天子大僕，正君之服位者也。凡入門而右由闑東，左則由闑西。</p>
<p class="jianshu" id="p26"><a class="gg-link" href="#p26" onclick="return changeColor(this);"></a><span class="yinwen">疏</span>「小臣」至「東上」。○注「納者」至「闑西」。○釋曰︰云「卿大夫皆入門右，北面東上」者，此是擬君揖位，故下經君始爾之就庭位。云「士立於西方，東面北上」者，此是士之定位，士賤，故不待君揖，入門即就定位。云「祝史立於門東，北面東上」者，案《大射》「大史在犴侯之東北，北面」，不言祝，此言祝史不言大史者，《大射》及下文云︰「大史俟於所設中之西，東面以聽政。」嫌其位初在此，不在犴侯之東北，故著夫史以明之。其餘祝史彼不言者，以其《大射》先行燕禮，此《燕禮》有祝史，故於彼不言，省文也。云「納者，以公命引而入也」者，雖無正文，進止由君，故知以公命者也。云「自士已下，從而入即位耳」者，對大夫以上，小臣引之就門東揖位，未就庭位。自士已下，不須引，從大夫而入，徑即庭位。云「師，長也。小臣之長一人，猶天子大僕，正君之服位者也」者，案《夏官‧大僕識》云︰「掌正王之服位，出入王之大命。」彼下文有小臣之官，上士四人，其職云︰「掌王之小命，詔相王之小法儀。」諸侯兼官，無大僕，唯有小臣出入君之教命，正君之服位，但諸侯小臣之官有上下，是以《大射》云「小臣師從者在東堂下，南面，西上」，又云「小臣正贊袒」。若然，諸侯小臣正，次有小臣師，《大射禮》小臣正相君，小臣師佐之，常在君左右，不在堂下之位，故唯云小臣師。從者在堂下南面，此燕輕，宜有小臣師及從者相君。燕飲小臣正一人，無事得在堂下，此言小臣師即大僕，小臣正一也，故鄭以為當天子大僕。云「凡入門而右由闑東，左則由闑西」者，鄭云凡入門者，廣解賓主人入門之義。案《曲禮》云︰「大夫士出入君門，由闑右。」又《玉藻》云︰「公事自闑西，私事自闑東。」言私事即大夫士出入君門一也，又與此經卿大夫士入君門亦由闑右同。公事自闑西者，即《聘禮》聘賓入，由闑西是也。若然，此注云入門而右由闑東者，是臣朝君之法也。左即由闑西者，是聘賓入門之法。</p>
<p class="strong" id="p27"><a class="gg-link" href="#p27" onclick="return changeColor(this);"></a>公降立于阼階之東南，南鄉。爾卿，卿西面北上；爾大夫，大夫皆少進。</p>
<p class="zhushi" id="p28"><a class="gg-link" href="#p28" onclick="return changeColor(this);"></a>爾，近也，移也，揖而移之，近之也。大夫猶北面，少前。</p>
<p class="jianshu" id="p29"><a class="gg-link" href="#p29" onclick="return changeColor(this);"></a><span class="yinwen">疏</span>「公降」至「少進」。○注「爾近」至「少前」。○釋曰︰《曲禮》云「揖人必違其位」，是以公將揖卿大夫，降立於阼階之東南，南面揖之。變揖言爾者，爾訓近也，移也，卿大夫得揖，移近中庭也，是以鄭云「揖而移之，近之也」。云「大夫猶北面，少前」者，三卿五大夫初入門右，同北面。三卿得揖，東相西面，五大夫得揖，中庭少進，北面不改，故云大夫猶北面少前。</p>
<p class="strong" id="p30"><a class="gg-link" href="#p30" onclick="return changeColor(this);"></a>射人請賓。</p>
<p class="zhushi" id="p31"><a class="gg-link" href="#p31" onclick="return changeColor(this);"></a>命當由君出也。</p>
<p class="jianshu" id="p32"><a class="gg-link" href="#p32" onclick="return changeColor(this);"></a><span class="yinwen">疏</span>「射人請賓」。○注「命當由君出也」。○釋曰︰案《大射》云︰「大射正擯。」擯者請賓，此直云「射人請賓」，不云為擯者，但射人有大小，大者為大射正，其次為射正，又其次為司正，悉監射事，見於《大射》。禮大辨尊卑，故云大射正為擯。此燕禮，或因燕而射，以其禮輕，或大射正為擯，或小射正為擯，此二者皆是射人，故直云射人請賓，不定尊卑也。既當請君，不辨射人面位者，以其君南面，射人北面可知，故不言。</p>
<p class="strong" id="p33"><a class="gg-link" href="#p33" onclick="return changeColor(this);"></a>公曰︰「命某為賓。」</p>
<p class="zhushi" id="p34"><a class="gg-link" href="#p34" onclick="return changeColor(this);"></a>某，大夫也。</p>
<p class="jianshu" id="p35"><a class="gg-link" href="#p35" onclick="return changeColor(this);"></a><span class="yinwen">疏</span>「公曰命某為賓」。○注「某大夫也」。○釋曰︰知大夫非卿者，以其賓主相對，宰夫為主人，是大夫，明賓亦是大夫。《燕義》云︰「不以公卿為賓，而以大夫為賓，為疑也。」故知是大夫。</p>
<p class="strong" id="p36"><a class="gg-link" href="#p36" onclick="return changeColor(this);"></a>射人命賓，賓少進，禮辭。</p>
<p class="zhushi" id="p37"><a class="gg-link" href="#p37" onclick="return changeColor(this);"></a>命賓者，東面南顧。禮辭，辭不敏也。</p>
<p class="jianshu" id="p38"><a class="gg-link" href="#p38" onclick="return changeColor(this);"></a><span class="yinwen">疏</span>「射人」至「禮辭」。○注「命賓」至「敏也」。○釋曰︰鄭知「命賓者，東面南顧」者，《少儀》云︰「詔辭自右。」明知在君之右，東面者，向君南顧者，向賓便也。知「禮辭，辭不敏」者，取《孝經》曾子云「參不敏」為義。</p>
<p class="strong" id="p39"><a class="gg-link" href="#p39" onclick="return changeColor(this);"></a>反命。</p>
<p class="zhushi" id="p40"><a class="gg-link" href="#p40" onclick="return changeColor(this);"></a>射人以賓之辭告於君。</p>
<p class="strong" id="p41"><a class="gg-link" href="#p41" onclick="return changeColor(this);"></a>又命之。賓再拜稽首，許諾。</p>
<p class="zhushi" id="p42"><a class="gg-link" href="#p42" onclick="return changeColor(this);"></a>又，復。</p>
<p class="strong" id="p43"><a class="gg-link" href="#p43" onclick="return changeColor(this);"></a>射人反命。</p>
<p class="zhushi" id="p44"><a class="gg-link" href="#p44" onclick="return changeColor(this);"></a>告賓許。</p>
<p class="strong" id="p45"><a class="gg-link" href="#p45" onclick="return changeColor(this);"></a>賓出，立于門外，東面。</p>
<p class="zhushi" id="p46"><a class="gg-link" href="#p46" onclick="return changeColor(this);"></a>當更以賓禮入。</p>
<p class="jianshu" id="p47"><a class="gg-link" href="#p47" onclick="return changeColor(this);"></a><span class="yinwen">疏</span>「賓出」至「東面」。○注「當更以賓禮入」。○釋曰︰前卿大夫從臣禮，相從而入，故出更以賓禮入，是以下經「賓入及庭，公降一等揖之」。</p>
<p class="strong" id="p48"><a class="gg-link" href="#p48" onclick="return changeColor(this);"></a>公揖卿大夫，乃升就席。</p>
<p class="zhushi" id="p49"><a class="gg-link" href="#p49" onclick="return changeColor(this);"></a>揖之，人之也。</p>
<p class="jianshu" id="p50"><a class="gg-link" href="#p50" onclick="return changeColor(this);"></a><span class="yinwen">疏</span>「公揖」至「就席」。○注「揖之人之也」。○釋曰︰言「人之」者，公將及升堂，故以人意相存偶，是以揖之，乃升。</p>
<p class="strong" id="p51"><a class="gg-link" href="#p51" onclick="return changeColor(this);"></a>小臣自阼階下，北面，請執冪者與羞膳者。</p>
<p class="zhushi" id="p52"><a class="gg-link" href="#p52" onclick="return changeColor(this);"></a>執冪者，執瓦大之冪也。方圜壺無冪。羞膳，羞於公，謂庶羞。</p>
<p class="jianshu" id="p53"><a class="gg-link" href="#p53" onclick="return changeColor(this);"></a><span class="yinwen">疏</span>「小臣」至「膳者」。○注「執冪」至「庶羞」。○釋曰︰云「執冪者，執瓦大之冪也。方圜壺無冪」，鄭知者，以其上文「冪用綌」，文承瓦大之下，方圜壺不言冪，故知義然。云「羞於公，謂庶羞」者，知羞於公者，以其言羞膳據君而言，又與執冪者連文，冪據君，明羞膳據公可知。又知是庶羞者，以其脯醢稱薦，明羞是庶羞。</p>
<p class="strong" id="p54"><a class="gg-link" href="#p54" onclick="return changeColor(this);"></a>乃命執冪者，執冪者升自西階，立於尊南，北面，東上。</p>
<p class="zhushi" id="p55"><a class="gg-link" href="#p55" onclick="return changeColor(this);"></a>以公命於西階前命之也。東上，玄酒之冪為上也。羞膳者從而東，由堂東升自北階，房中西面南上，不言之者，不升堂，略之也。</p>
<p class="jianshu" id="p56"><a class="gg-link" href="#p56" onclick="return changeColor(this);"></a><span class="yinwen">疏</span>「乃命」至「東上」。○注「以公」至「略之也」。○釋曰︰鄭知「西階前命之」者，案下記云「羞膳者與執冪者皆士也」，士位在西方，東面，故知西階前以君命命之。云「東上，玄酒之冪為上也」者，以其唯瓦大兩有冪，玄酒尊於正酒，經云「東上」，故知玄酒之冪為上。羞膳者以下盡略之。鄭知義然者，以經直云「執冪者升自西階」，羞膳者無升文，又且東面階、西面階婦人之階，非男子之所升，則羞者升自北階。知由堂東者，以羞在房。又《大射》云「工人士與梓人升自北階」，知「房中西面南上」者，約《士冠禮》脯醢在房中服北、贊者盥于洗西、升立于房中西面、南上，下注云︰「近其事也。」言「略之」者，解不由前堂升，執冪與羞膳臨時請者，以其諸侯兼官，有常職先定，亦有臨時命之者，是以經與記直云士，不言其官，不請羞賓者，下記約與君同，亦用士也。</p>
<p class="strong" id="p57"><a class="gg-link" href="#p57" onclick="return changeColor(this);"></a>膳宰請羞于諸公卿者。</p>
<p class="zhushi" id="p58"><a class="gg-link" href="#p58" onclick="return changeColor(this);"></a>小臣不請而使膳宰，於卑者彌略也。禮以異為敬。</p>
<p class="jianshu" id="p59"><a class="gg-link" href="#p59" onclick="return changeColor(this);"></a><span class="yinwen">疏</span>「膳宰」至「卿者」。○注「小臣」至「為敬」。○釋曰︰言「彌略」者，上請賓使射人，請執冪使小臣，已是其略。今羞諸公卿乃使膳宰，膳宰卑於小臣，故云彌略也。知膳宰卑於士者，《周禮》膳夫是上士，此諸侯膳宰，明非上士。且禮之大例，薦羞者尊於設俎者，公士為薦羞，膳宰設俎，故知膳宰卑也。</p>
<p class="strong" id="p60"><a class="gg-link" href="#p60" onclick="return changeColor(this);"></a>射人納賓。</p>
<p class="zhushi" id="p61"><a class="gg-link" href="#p61" onclick="return changeColor(this);"></a>射人，為擯者也。今文曰擯者。</p>
<p class="jianshu" id="p62"><a class="gg-link" href="#p62" onclick="return changeColor(this);"></a><span class="yinwen">疏</span>「射人納賓」。○注「射人」至「擯者」。○釋曰︰自此至「賓以虛爵降」，論賓升堂主人獻賓之事。案《大射》「大射正擯」，此云射人為擯，與上射人請賓義同，還是小射正也。</p>
<p class="strong" id="p63"><a class="gg-link" href="#p63" onclick="return changeColor(this);"></a>賓入，及庭，公降一等揖之。</p>
<p class="zhushi" id="p64"><a class="gg-link" href="#p64" onclick="return changeColor(this);"></a>及，至也。至庭，謂既入而左北面時。</p>
<p class="jianshu" id="p65"><a class="gg-link" href="#p65" onclick="return changeColor(this);"></a><span class="yinwen">疏</span>「賓入」至「揖之」。○注「及至」至「面時」。○釋曰︰鄭知「至庭，謂既入而左北面時」者，以其云「賓入及庭」，賓入謂入門時，及庭謂賓入門而出堂涂北面，是其當公降揖之節，故知北面時也。</p>
<p class="strong" id="p66"><a class="gg-link" href="#p66" onclick="return changeColor(this);"></a>公升就席。</p>
<p class="zhushi" id="p67"><a class="gg-link" href="#p67" onclick="return changeColor(this);"></a>以其將與主人為禮，不參之也。</p>
<p class="jianshu" id="p68"><a class="gg-link" href="#p68" onclick="return changeColor(this);"></a><span class="yinwen">疏</span>「公升就席」。○注「以其」至「之也」。○釋曰︰鄭知「將與主人為禮，不參之」者，下經云賓升，主人亦升。是其賓與主人為禮，不得相參之也。</p>
<p class="strong" id="p69"><a class="gg-link" href="#p69" onclick="return changeColor(this);"></a>賓升自西階，主人亦升自西階，賓右北面至再拜，賓答再拜。</p>
<p class="zhushi" id="p70"><a class="gg-link" href="#p70" onclick="return changeColor(this);"></a>主人，宰夫也。宰夫，大宰之屬，掌賓客之獻飲食者也。其位在洗北西面。君於其臣雖為賓，不親獻，以其尊，莫敢伉禮也。至再拜者，拜賓來至也。天子膳夫為獻主。</p>
<p class="jianshu" id="p71"><a class="gg-link" href="#p71" onclick="return changeColor(this);"></a><span class="yinwen">疏</span>「賓升」至「再拜」。○注「主人」至「獻主」。○釋曰︰知主人是宰夫者，案《禮記‧燕義》云「使宰夫為獻主」是也。云「宰夫，大宰之屬」者，案《天官》云︰「大宰卿一人，小宰中大夫二人，宰夫下大夫四人。」宰夫屬大宰，故云「大宰之屬」。云「掌賓客之獻飲食者也」者，案《宰夫職》云︰「凡朝覲、會同、賓客，掌其牢禮、委積、膳獻、飲食。」引之者，証宰夫為主人之義。云「其位在洗北西面」者，案下文獻大夫下，胥薦主人于洗北西面是也。云「君於其臣雖為賓，不親獻，以其尊，莫敢伉禮也」者，此略取《燕義》文。設賓主飲酒之禮，使宰夫為獻主，臣莫敢與君伉禮也。不以公卿為賓，而以大夫為賓，為疑，明嫌之義也，是君不親為主人之事也。云「天子膳夫為獻主」者，案《膳夫職》云「王燕飲酒則為獻主」是也。案《燕義》注云「天子使膳宰為主人」，則是膳宰、膳夫一人也。上文注云「膳宰，天子曰膳夫」者，欲見天子、諸侯之臣名異，其實同也。</p>
<p class="strong" id="p72"><a class="gg-link" href="#p72" onclick="return changeColor(this);"></a>主人降洗，洗南，西北面。</p>
<p class="zhushi" id="p73"><a class="gg-link" href="#p73" onclick="return changeColor(this);"></a>賓將從降，鄉之。</p>
<p class="jianshu" id="p74"><a class="gg-link" href="#p74" onclick="return changeColor(this);"></a><span class="yinwen">疏</span>「主人」至「北面」。○釋曰︰此宰夫代君為獻主，升降不由阼階，與賓同，由西階升降，故降自西階，當洗南北面。今西北面者，鄭云「賓將從降，鄉之」，當辭賓降故也。案《鄉飲酒》、《鄉射》主人降，洗爵，在階下辭賓降者，彼賓主異階，故在階下，不在洗南也。</p>
<p class="strong" id="p75"><a class="gg-link" href="#p75" onclick="return changeColor(this);"></a>賓降，階西，東面。主人辭降，賓對。</p>
<p class="zhushi" id="p76"><a class="gg-link" href="#p76" onclick="return changeColor(this);"></a>對，答。</p>
<p class="strong" id="p77"><a class="gg-link" href="#p77" onclick="return changeColor(this);"></a>主人北面盥，坐取觚洗。賓少進，辭洗。主人坐奠觚于篚，興對。賓反位。</p>
<p class="zhushi" id="p78"><a class="gg-link" href="#p78" onclick="return changeColor(this);"></a>賓少進者，又辭，宜違其位也。獻不以爵，辟正主也。古文觚皆為觶。</p>
<p class="jianshu" id="p79"><a class="gg-link" href="#p79" onclick="return changeColor(this);"></a><span class="yinwen">疏</span>「主人」至「反位」。○注「賓少」至「為觶」。○釋曰︰「賓少進者，又辭，宜違其位也」者，言又辭，對前主人辭降，今又賓辭洗。言少進者，前賓降，賓在階下，《曲禮》云「揖人必違其位」，以其賓又辭洗，宜違本位也。云「獻不以爵，避正主也」者，此宰夫為主人，非正主，故用觚，對《鄉飲酒》、《鄉射》是正主，皆用爵。</p>
<p class="strong" id="p80"><a class="gg-link" href="#p80" onclick="return changeColor(this);"></a>主人卒洗，賓揖，乃升。</p>
<p class="zhushi" id="p81"><a class="gg-link" href="#p81" onclick="return changeColor(this);"></a>賓每先升，尊也。</p>
<p class="jianshu" id="p82"><a class="gg-link" href="#p82" onclick="return changeColor(this);"></a><span class="yinwen">疏</span>「主人」至「乃升」。○注「賓每先升尊也」。○釋曰︰「每先升」者，前賓初升時，先云賓升自西階，后云主人亦升自西階。此賓揖乃升，下云主人升，故云「賓每先升」。賓先升者，尊賓故也。</p>
<p class="strong" id="p83"><a class="gg-link" href="#p83" onclick="return changeColor(this);"></a>主人升，賓拜洗。主人賓右奠觚答拜，降盥。</p>
<p class="zhushi" id="p84"><a class="gg-link" href="#p84" onclick="return changeColor(this);"></a>主人復盥，為拜手坋塵也。</p>
<p class="jianshu" id="p85"><a class="gg-link" href="#p85" onclick="return changeColor(this);"></a><span class="yinwen">疏</span>「主人」至「降盥」。○注「主人」至「塵也」。○釋曰︰言「復盥」者，前盥為洗爵，此盥為污手。</p>
<p class="strong" id="p86"><a class="gg-link" href="#p86" onclick="return changeColor(this);"></a>賓降，主人辭，賓對。卒盥，賓揖升，主人升，坐取觚。</p>
<p class="zhushi" id="p87"><a class="gg-link" href="#p87" onclick="return changeColor(this);"></a>取觚，將就瓦大酌膳。</p>
<p class="strong" id="p88"><a class="gg-link" href="#p88" onclick="return changeColor(this);"></a>執冪者舉冪，主人酌膳，執冪者反冪。</p>
<p class="zhushi" id="p89"><a class="gg-link" href="#p89" onclick="return changeColor(this);"></a>君物曰膳，膳之言善也。酌君尊者，尊賓也。</p>
<p class="jianshu" id="p90"><a class="gg-link" href="#p90" onclick="return changeColor(this);"></a><span class="yinwen">疏</span>注「君物」至「賓也」。○釋曰︰言「君物曰膳，膳之言善也」者，言君物，總眾物之名。上云設膳篚，設膳尊，膳之言善，所以別於臣子之尊篚也。云「酌君尊者，尊賓也」者，大夫為賓，賓亦臣子，而酌膳尊，尊賓故也。必尊之者，立賓以對君故也。</p>
<p class="strong" id="p91"><a class="gg-link" href="#p91" onclick="return changeColor(this);"></a>主人筵前獻賓，賓西階上拜，筵前受爵，反位。主人賓右拜送爵。</p>
<p class="zhushi" id="p92"><a class="gg-link" href="#p92" onclick="return changeColor(this);"></a>賓既拜，前受觚，退復位。</p>
<p class="strong" id="p93"><a class="gg-link" href="#p93" onclick="return changeColor(this);"></a>膳宰薦脯醢，賓升筵。膳宰設折俎。</p>
<p class="zhushi" id="p94"><a class="gg-link" href="#p94" onclick="return changeColor(this);"></a>折俎，牲體骨也。《鄉飲酒記》曰︰「賓俎，脊、脅、肩、肺。」</p>
<p class="jianshu" id="p95"><a class="gg-link" href="#p95" onclick="return changeColor(this);"></a><span class="yinwen">疏</span>「膳宰」至「折俎」。○注「折俎」至「肩肺」。○釋曰︰引《鄉飲酒》記者，《燕禮》不言賓之牲體之數，此《燕禮》既與《鄉飲酒》同用狗，則與此賓之牲體數同，故引以為証也。</p>
<p class="strong" id="p96"><a class="gg-link" href="#p96" onclick="return changeColor(this);"></a>賓坐，左執爵，右祭脯醢，奠爵于薦右，興，取肺，坐絕祭，嚌之，興，加于俎，坐挩手，執爵，遂祭酒，興，席末坐，啐酒，降席，坐奠爵，拜，告旨，執爵興。主人答拜。</p>
<p class="zhushi" id="p97"><a class="gg-link" href="#p97" onclick="return changeColor(this);"></a>降席，席西也。旨，美也。</p>
<p class="jianshu" id="p98"><a class="gg-link" href="#p98" onclick="return changeColor(this);"></a><span class="yinwen">疏</span>「賓坐」至「答拜」。○注「降席」至「美也」。○釋曰︰云「降席，坐奠爵拜」，鄭云「降席，席西」，不言面，案前體例降席，席西，拜者皆南面，拜訖則告旨。</p>
<p class="strong" id="p99"><a class="gg-link" href="#p99" onclick="return changeColor(this);"></a>賓西階上北面坐卒爵，興，坐奠爵，遂拜。主人答拜。</p>
<p class="zhushi" id="p100"><a class="gg-link" href="#p100" onclick="return changeColor(this);"></a>遂拜，拜既爵也。</p>
<p class="jianshu" id="p101"><a class="gg-link" href="#p101" onclick="return changeColor(this);"></a><span class="yinwen">疏</span>「賓西」至「答拜」。○注「遂拜拜既爵也」。○釋曰︰經云「坐卒爵」，又云「興坐奠爵遂拜」，遂拜之文，隔坐奠辭，嫌遂拜不為拜既爵，故鄭明之，云「遂拜拜既爵也」。</p>
<p class="strong" id="p102"><a class="gg-link" href="#p102" onclick="return changeColor(this);"></a>賓以虛爵降。</p>
<p class="zhushi" id="p103"><a class="gg-link" href="#p103" onclick="return changeColor(this);"></a>將酢主人。</p>
<p class="jianshu" id="p104"><a class="gg-link" href="#p104" onclick="return changeColor(this);"></a><span class="yinwen">疏</span>「賓以虛爵降」。○注「將酢主人」。○釋曰︰自此已下盡「序內東面」，論賓酢主人之事。鄭知「將酢主人」者，下經論酢主人之事，故知也。</p>
<p class="strong" id="p105"><a class="gg-link" href="#p105" onclick="return changeColor(this);"></a>主人降。賓洗南坐奠觚，少進，辭降。主人東面對。</p>
<p class="zhushi" id="p106"><a class="gg-link" href="#p106" onclick="return changeColor(this);"></a>上既言爵矣，復言觚者，嫌易之也。《大射禮》曰︰「主人西階西，東面少進對。」今文從此以下，觚皆為爵。</p>
<p class="jianshu" id="p107"><a class="gg-link" href="#p107" onclick="return changeColor(this);"></a><span class="yinwen">疏</span>「主人」至「面對」。○注「上既」至「為爵」。○釋曰︰云「上既言爵矣，復言觚者，嫌易之也」者，上文主人洗觚獻賓，云「賓以虛爵降」，此經又云「坐奠觚」，中間言爵者，欲見對文。一升曰爵，二升曰觚，散文即通，觚亦稱爵，以此言之，此觚即前爵。周公作經，嫌易之，故復言觚也。引《大射禮》者，此經直有「主人降」，又云「主人東面對」，不辨主人立處，又無少進之文，《大射》先行燕禮，與此同，故引以為証。</p>
<p class="strong" id="p108"><a class="gg-link" href="#p108" onclick="return changeColor(this);"></a>賓坐取觚，奠于篚下，盥洗。</p>
<p class="zhushi" id="p109"><a class="gg-link" href="#p109" onclick="return changeColor(this);"></a>篚下，篚南。</p>
<p class="strong" id="p110"><a class="gg-link" href="#p110" onclick="return changeColor(this);"></a>主人辭洗。</p>
<p class="zhushi" id="p111"><a class="gg-link" href="#p111" onclick="return changeColor(this);"></a>謙也。今文無洗。</p>
<p class="strong" id="p112"><a class="gg-link" href="#p112" onclick="return changeColor(this);"></a>賓坐奠觚于篚，興對，卒洗，及階，揖，升。主人升，拜洗如賓禮。賓降盥，主人降，賓辭降。卒盥，揖升，酌膳，執冪如初，以酢主人于西階上。主人北面拜受爵，賓主人之左拜送爵。</p>
<p class="zhushi" id="p113"><a class="gg-link" href="#p113" onclick="return changeColor(this);"></a>賓既南面授爵，乃之左。</p>
<p class="jianshu" id="p114"><a class="gg-link" href="#p114" onclick="return changeColor(this);"></a><span class="yinwen">疏</span>「賓坐」至「送爵」。○注「賓既」至「之左」。○釋曰︰鄭云「賓既南面授爵，乃之左」，鄭知南面授爵與主人者，以經言「主人北面拜受爵」，明賓於東楹之西，東面酌膳訖，向西階南面授主人，可知授爵訖，乃之主人之左，北面拜送爵，故鄭云南面授爵乃之左也。</p>
<p class="strong" id="p115"><a class="gg-link" href="#p115" onclick="return changeColor(this);"></a>主人坐祭，不啐酒，</p>
<p class="zhushi" id="p116"><a class="gg-link" href="#p116" onclick="return changeColor(this);"></a>辟正主也。未薦者，臣也。</p>
<p class="jianshu" id="p117"><a class="gg-link" href="#p117" onclick="return changeColor(this);"></a><span class="yinwen">疏</span>「主人坐祭不啐酒」。○注「辟正」至「臣也」。○釋曰︰案《鄉飲酒》、《鄉射》皆是正主，經直云「祭如賓禮」，亦不見有啐酒之事，未知正主有啐不？此云「不啐」，辟正主者，案文可知。以《燕禮》、《大射》啐酒、告旨並不為者，經云「不啐酒」、「不告旨」，並言不。《鄉飲酒》、《鄉射》直云「不告旨」，不言「不啐酒」，明主人啐矣。《有司徹》儐尸之禮，尸酢主人，云「席末坐啐酒」。《特牲》、《少牢》尸酢主人，主人皆有啐酒，是其雖不告旨，唯有啐酒之事。云「未薦者臣也」者，對賓禮獻訖，則薦脯醢。此主人是臣，故獻訖不薦，至獻大夫下，胥薦主人于洗北是也。</p>
<p class="strong" id="p118"><a class="gg-link" href="#p118" onclick="return changeColor(this);"></a>不拜酒，不告旨。</p>
<p class="zhushi" id="p119"><a class="gg-link" href="#p119" onclick="return changeColor(this);"></a>主人之義。</p>
<p class="jianshu" id="p120"><a class="gg-link" href="#p120" onclick="return changeColor(this);"></a><span class="yinwen">疏</span>「不拜酒不告旨」。○注「主人之義」。○釋曰︰拜酒，主人為告旨。但告旨者，賓拜訖，主人告酒美。《鄉飲酒》、《鄉射》正主人不拜酒，不告旨，主人無自告美，故此主人代君為主，不得直云「主人」，故云「主人之義」。</p>
<p class="strong" id="p121"><a class="gg-link" href="#p121" onclick="return changeColor(this);"></a>遂卒爵，興，坐奠爵，拜，執爵興。賓答拜。主人不崇酒，以虛爵降奠于篚。</p>
<p class="zhushi" id="p122"><a class="gg-link" href="#p122" onclick="return changeColor(this);"></a>崇，充也。不以酒惡謝賓，甘美君物也。</p>
<p class="strong" id="p123"><a class="gg-link" href="#p123" onclick="return changeColor(this);"></a>賓降，立于西階西。</p>
<p class="zhushi" id="p124"><a class="gg-link" href="#p124" onclick="return changeColor(this);"></a>既受獻矣，不敢安盛。</p>
<p class="strong" id="p125"><a class="gg-link" href="#p125" onclick="return changeColor(this);"></a>射人升賓，賓升，立于序內，東面。</p>
<p class="zhushi" id="p126"><a class="gg-link" href="#p126" onclick="return changeColor(this);"></a>東西墻謂之序。《大射禮》曰︰「擯者以命升賓。」</p>
<p class="jianshu" id="p127"><a class="gg-link" href="#p127" onclick="return changeColor(this);"></a><span class="yinwen">疏</span>「射人」至「東面」。○注「東西」至「升賓」。○釋曰︰「東西牆謂之序」者，《爾雅》文。引《大射禮》者，証此經云「射人升賓」之時，亦得君命。</p>
<p class="strong" id="p128"><a class="gg-link" href="#p128" onclick="return changeColor(this);"></a>主人盥，洗象觚，升實之，東北面獻于公。</p>
<p class="zhushi" id="p129"><a class="gg-link" href="#p129" onclick="return changeColor(this);"></a>象觚，觚有象骨飾也。取象觚者東面。</p>
<p class="jianshu" id="p130"><a class="gg-link" href="#p130" onclick="return changeColor(this);"></a><span class="yinwen">疏</span>「主人」至「于公」。○注「象觚」至「東面」。○釋曰︰自此下盡「奠于膳篚」，論主人獻公之事。云「取象觚者東面」者，以膳篚南有臣之篚，不得北面取，又不得南面背君取，從西階來，不得篚東西面取，以是知「取象觚者東面」也。</p>
<p class="strong" id="p131"><a class="gg-link" href="#p131" onclick="return changeColor(this);"></a>公拜受爵。主人降自西階，阼階下北面拜送爵。士薦脯醢，膳宰設折俎，升自西階。</p>
<p class="zhushi" id="p132"><a class="gg-link" href="#p132" onclick="return changeColor(this);"></a>薦，進也。《大射禮》曰︰「宰胥薦脯醢，由左房。」</p>
<p class="jianshu" id="p133"><a class="gg-link" href="#p133" onclick="return changeColor(this);"></a><span class="yinwen">疏</span>「公拜」至「西階」。○注「薦進」至「左房」。○釋曰︰凡此篇內，公應先拜者，皆后拜之，尊公故也。是以下舉旅行酬，皆受酬者先拜，公乃答拜。此公先拜受爵者，受獻禮重故也。是以下云主人受公酢，得酌膳，燕上歡故也。《大射》主人受公酢者，辨尊卑故也。云「士薦脯醢，膳宰設折俎」者，案前獻賓薦脯醢，及設折俎皆使膳宰者，賓卑故也。今於公士薦脯醢，膳宰設折俎異人，以其士尊於膳宰，君尊，故使士薦。必知士尊於膳宰者，以其諸侯膳宰當天子膳夫，上士二人，諸侯降等，膳宰則卑，故下記云「羞膳者與執冪者皆士也」，鄭注云︰「尊君也，膳宰卑於士。」是其士尊也。《大射》主於射，略於飲酒，故公及賓同使宰胥薦脯醢，庶子設折俎。此《燕禮》燕私，主於羞，故賓之薦俎，庶羞同使膳宰，君之脯醢，庶羞同使士，尊官為之。《大射》必使庶子設折俎者，案《周禮》庶子下大夫，《大射》序尊卑變於《燕禮》，故尊官為之。引《大射禮》者，証此經脯醢從左房而來，天子諸侯有左右房，故得言「左房」。大夫士無右房，故言東房而已。</p>
<p class="strong" id="p134"><a class="gg-link" href="#p134" onclick="return changeColor(this);"></a>公祭如賓禮，膳宰贊授肺，不拜酒，立卒爵，坐奠爵，拜，執爵興。</p>
<p class="zhushi" id="p135"><a class="gg-link" href="#p135" onclick="return changeColor(this);"></a>凡異者，君尊，變於賓也。</p>
<p class="jianshu" id="p136"><a class="gg-link" href="#p136" onclick="return changeColor(this);"></a><span class="yinwen">疏</span>「公祭」至「爵興」。○注「凡異」至「賓也」。○釋曰︰云「凡異者，君尊，變於賓也」者，云「凡」非一，謂膳宰贊授肺，立卒爵。又上文士薦脯醢，皆是異於賓，故言凡以廣之。</p>
<p class="strong" id="p137"><a class="gg-link" href="#p137" onclick="return changeColor(this);"></a>主人答拜，升，受爵以降，奠于膳篚。</p>
<p class="strong" id="p138"><a class="gg-link" href="#p138" onclick="return changeColor(this);"></a>更爵，洗，升，酌膳酒以降，酢于阼階下，北面坐奠爵，再拜稽首，公答再拜。</p>
<p class="zhushi" id="p139"><a class="gg-link" href="#p139" onclick="return changeColor(this);"></a>更爵者，不敢襲至尊也。古文更為受。</p>
<p class="jianshu" id="p140"><a class="gg-link" href="#p140" onclick="return changeColor(this);"></a><span class="yinwen">疏</span>「更爵」至「再拜」。○釋曰︰自此已下盡「主人奠爵于篚」，論主人受公酢之事。主人受公酢而自酌者，不敢煩公，尊君之義。○注「更爵」至「為受」。○釋曰︰獻君自酢同用觚，必更之者，襲因也。不敢因君之爵，《喪服傳》云︰「君至尊也。」故以君為至尊也。</p>
<p class="strong" id="p141"><a class="gg-link" href="#p141" onclick="return changeColor(this);"></a>主人坐祭，遂卒爵，再拜稽首。公答再拜，主人奠爵于篚。</p>
<p class="strong" id="p142"><a class="gg-link" href="#p142" onclick="return changeColor(this);"></a>主人盥洗，升，媵觚于賓，酌散，西階上坐奠爵，拜賓。賓降筵，北面答拜。</p>
<p class="zhushi" id="p143"><a class="gg-link" href="#p143" onclick="return changeColor(this);"></a>媵，送也，讀或為揚，揚，舉也。酌散者，酌方壺酒也，於膳為散。今文媵皆作騰。</p>
<p class="jianshu" id="p144"><a class="gg-link" href="#p144" onclick="return changeColor(this);"></a><span class="yinwen">疏</span>「主人」至「答拜」。○釋曰︰自此盡「東南面立」，論主人酬賓之事。案前受獻訖，立于序內以來，未有升筵之事。案《鄉飲酒》、《大射》酬時皆主人西階上，坐奠爵，拜，賓西階上北面答拜，酬前賓皆無逆在席者，又以下文賓奠于薦東、賓降筵西，東南面立。以此約之，則此無升筵之事，或言降筵者，蓋誤。○注「媵送」至「作騰」。○釋曰︰云「媵，送也，讀或為揚，揚，舉也」者，案《禮記‧檀弓下》云︰「知悼子卒，未葬。平公飲酒，師曠、李調侍，鼓鍾。杜蕢自外來，升酌，曰︰曠飲斯。又酌曰︰調飲斯。」注云︰「皆罰平公。」曰︰「寡人亦有過焉，酌而飲寡人。杜蕢洗而揚觶。」注云︰「舉爵於君也。《禮》揚作媵，揚，舉也，媵，送也，揚近得之。」若然，此注今文媵作騰，騰與媵皆是送義，讀從《檀弓》杜蕢揚觶之揚，揚訓為舉，義勝於媵送，故讀從之也。</p>
<p class="strong" id="p145"><a class="gg-link" href="#p145" onclick="return changeColor(this);"></a>主人坐祭，遂飲，賓辭。卒爵，拜，賓答拜。</p>
<p class="zhushi" id="p146"><a class="gg-link" href="#p146" onclick="return changeColor(this);"></a>辭者，辭其代君行酒，不立飲也。此降於正主酬也。</p>
<p class="jianshu" id="p147"><a class="gg-link" href="#p147" onclick="return changeColor(this);"></a><span class="yinwen">疏</span>「主人」至「答拜」。○注「辭者」至「酬也」。○釋曰︰案《鄉飲酒》、《鄉射》主人酬賓，皆坐卒觶，此主人酬賓亦坐飲，賓辭之者，上文獻君，君立卒爵，此主人代君酬賓，亦宜立飲。今主人坐祭，遂飲，故鄭云「辭者，辭其代君行酒，不立飲」。云「此降於正主酬也」者，正主謂《鄉射》飲酒正主酬處。</p>
<p class="strong" id="p148"><a class="gg-link" href="#p148" onclick="return changeColor(this);"></a>主人降洗，賓降，主人辭降，賓辭洗。卒洗，揖升。不拜洗。</p>
<p class="zhushi" id="p149"><a class="gg-link" href="#p149" onclick="return changeColor(this);"></a>不拜洗，酬而禮殺。</p>
<p class="strong" id="p150"><a class="gg-link" href="#p150" onclick="return changeColor(this);"></a>主人酌膳，賓西階上拜。</p>
<p class="zhushi" id="p151"><a class="gg-link" href="#p151" onclick="return changeColor(this);"></a>拜者，拜其酌己。</p>
<p class="strong" id="p152"><a class="gg-link" href="#p152" onclick="return changeColor(this);"></a>受爵于筵前，反位。主人拜送爵，賓升席，坐祭酒，遂奠于薦東。</p>
<p class="zhushi" id="p153"><a class="gg-link" href="#p153" onclick="return changeColor(this);"></a>遂者，因坐而奠，不北面也。奠之者，酬不舉也。</p>
<p class="jianshu" id="p154"><a class="gg-link" href="#p154" onclick="return changeColor(this);"></a><span class="yinwen">疏</span>「主人酌膳」。○釋曰︰自此至「薦東」，此為酬賓。若然，案《鄉飲酒》、《鄉射》主人酬賓，皆主人實觶，席前北面，賓始西階上拜。此及《大射》，主人始酌膳時，賓已西階上拜者，以其《燕禮》、《大射》皆是主人代君勸酒，其賓是臣，急承君勸，不敢安暇，故先拜也。主人又不坐奠於薦西，賓祭訖，遂南面奠於薦東，不北面奠也。</p>
<p class="strong" id="p155"><a class="gg-link" href="#p155" onclick="return changeColor(this);"></a>主人降復位。賓降筵西，東南面立。</p>
<p class="zhushi" id="p156"><a class="gg-link" href="#p156" onclick="return changeColor(this);"></a>賓不立於序內，位彌尊也。位彌尊者，其禮彌卑，記所謂「一張一弛」者，是之類與？</p>
<p class="jianshu" id="p157"><a class="gg-link" href="#p157" onclick="return changeColor(this);"></a><span class="yinwen">疏</span>「主人」至「面立」。○注「賓不」至「類與」。○釋曰︰云「賓不立于序內，位彌尊也。位彌尊者，其禮彌卑」者，案上初賓得獻，降升之時，序內立，是不敢近賓席，是禮尊而賓卑。至此酬訖，立於席西，是賓位彌尊，禮漸殺，故云彌卑也。云「記所謂‘一張一弛’」者，《禮記‧雜記》文。案彼孔子謂子貢，黨正飲酒「百日之蠟，一日之澤」，以弓弩喻，是一張一弛之法。此獻時為盛，是一張也；酬時為殺，是一弛也。無正文，故云「是之類與」，言「與」以疑之。</p>
<p class="strong" id="p158"><a class="gg-link" href="#p158" onclick="return changeColor(this);"></a>小臣自阼階下請媵爵者，公命長。</p>
<p class="zhushi" id="p159"><a class="gg-link" href="#p159" onclick="return changeColor(this);"></a>命長，使選卿大夫之中長幼可使者。</p>
<p class="jianshu" id="p160"><a class="gg-link" href="#p160" onclick="return changeColor(this);"></a><span class="yinwen">疏</span>「小臣」至「命長」。○注「命長」至「使者」。○釋曰︰自此盡「公答再拜」，論使下大夫媵爵於公之事。此旅酬從公而起，故須大夫之中長幼可使者。知非卿大夫最長，而云「長幼可使者」，案下文「大夫長升受旅」，是長幼次第，非專最長，則此命長非最長，是長幼之中可使者也。</p>
<p class="strong" id="p161"><a class="gg-link" href="#p161" onclick="return changeColor(this);"></a>小臣作下大夫二人媵爵。</p>
<p class="zhushi" id="p162"><a class="gg-link" href="#p162" onclick="return changeColor(this);"></a>作，使也。卿為上大夫，不使之者，為其尊。</p>
<p class="jianshu" id="p163"><a class="gg-link" href="#p163" onclick="return changeColor(this);"></a><span class="yinwen">疏</span>「小臣」至「媵爵」。○注「作使」至「其尊」。○釋曰︰案《王製》「上大夫卿」，是卿為上大夫。云「不使之者，為其尊」者，謂若主人與賓使下大夫，不使卿之類也。</p>
<p class="strong" id="p164"><a class="gg-link" href="#p164" onclick="return changeColor(this);"></a>媵爵者阼階下皆北面，再拜稽首，公答再拜。</p>
<p class="zhushi" id="p165"><a class="gg-link" href="#p165" onclick="return changeColor(this);"></a>再拜稽首，拜君命也。</p>
<p class="strong" id="p166"><a class="gg-link" href="#p166" onclick="return changeColor(this);"></a>媵爵者立于洗南，西面，北上。序進，盥，洗角觶，升自西階，序進，酌散，交于楹北。降，阼階下皆奠觶，再拜稽首，執觶興，公答再拜。</p>
<p class="zhushi" id="p167"><a class="gg-link" href="#p167" onclick="return changeColor(this);"></a>序，次第也，猶代也。楹北，西楹之北也。交而相待於西階上，既酌，右還而反，往來以右為上。</p>
<p class="jianshu" id="p168"><a class="gg-link" href="#p168" onclick="return changeColor(this);"></a><span class="yinwen">疏</span>「媵爵」至「再拜」。○釋曰︰「西面北上」者，是未盥相待之位。序進盥則北面向洗。○注「序次」至「為上」。○釋曰︰云「楹北，西楹之北也」者，二大夫盥手洗爵訖，先者升西階，由西楹之北向東楹之西，東面酌酒訖，右還，由西楹北向西階上，北面。后者升西階，亦由西楹之北向東楹之西，酌酒訖，亦由西楹之北西階上，北面相待。乃次第而降，故云「交而相待於西階之上。既酌，右還而反，往來以右為上」。云「以右為上」者，謂在洗南西面及階上北面時，先者在右，地道尊右故也。</p>
<p class="strong" id="p169"><a class="gg-link" href="#p169" onclick="return changeColor(this);"></a>媵爵者皆坐祭，遂卒觶，興，坐奠觶，再拜稽首，執觶興。公答再拜。媵爵者執觶待于洗南。</p>
<p class="zhushi" id="p170"><a class="gg-link" href="#p170" onclick="return changeColor(this);"></a>待君命也。</p>
<p class="jianshu" id="p171"><a class="gg-link" href="#p171" onclick="return changeColor(this);"></a><span class="yinwen">疏</span>「媵爵」至「洗南」。○注「待君命也」。○釋曰︰云「執觶待于洗南。待君命」者，以其君尊臣卑，雖自飲訖，故執觶待于洗南，以待君命也。</p>
<p class="strong" id="p172"><a class="gg-link" href="#p172" onclick="return changeColor(this);"></a>小臣請致者。</p>
<p class="zhushi" id="p173"><a class="gg-link" href="#p173" onclick="return changeColor(this);"></a>請使一人與？二人與？優君也。</p>
<p class="jianshu" id="p174"><a class="gg-link" href="#p174" onclick="return changeColor(this);"></a><span class="yinwen">疏</span>「小臣請致者」。○注「請使」至「君也」。○釋曰︰案下二人俱致禮法，當然是以不敢必君舉也，故云「一人與、二人與」。取君進止，是優君也。</p>
<p class="strong" id="p175"><a class="gg-link" href="#p175" onclick="return changeColor(this);"></a>若君命皆致，則序進，奠觶于篚，阼階下皆再拜稽首，公答再拜。媵爵者洗象觶，升實之，序進，坐奠于薦南，北上，降，阼階下皆再拜稽首，送觶。公答再拜。</p>
<p class="zhushi" id="p176"><a class="gg-link" href="#p176" onclick="return changeColor(this);"></a>序進，往來由尊北，交于東楹之北，奠于薦南，不敢必君舉也。《大射禮》曰︰「媵爵者皆退反位。」</p>
<p class="jianshu" id="p177"><a class="gg-link" href="#p177" onclick="return changeColor(this);"></a><span class="yinwen">疏</span>「若君」至「再拜」。○注「序進」至「反位」。○釋曰︰云「序進，往來由尊北，交于東楹之北」者，前二人酌酒，降自西階，故交于西楹之北。此酌酒奠于君所，故交于東楹之北。交于東楹北者，以其酒尊，所陳在東楹之西，西向，而陳其尊，有四並執冪者，在南，不得南頭以之君所。又唯君面尊，尊東西面，酌酒以背君，故先酌者東面酌訖，由尊北，又楹北往君所奠訖，右還而反。后酌者亦於尊北，又於楹北與反者而交。先者於南西過，后者於北東行，奠訖，亦右還而反，相隨降自西階。云「奠于薦南，不敢必君舉也」者，案《鄉飲酒》、《鄉射》皆云奠者於左，將舉者於右。是《鄉飲酒》一人舉觶及二人舉觶，皆奠于薦右。今言媵爵於公，是將舉旅，當奠於薦右，而奠於薦左，故云不敢必君舉也。引《大射禮》者，此經二人階下再拜稽首，送觶，無反位之文，故引《大射》媵爵者皆退反門右北面位。</p>
<p class="strong" id="p178"><a class="gg-link" href="#p178" onclick="return changeColor(this);"></a>公坐，取大夫所媵觶，興以酬賓。賓降，西階下再拜稽首。公命小臣辭，賓升成拜。</p>
<p class="zhushi" id="p179"><a class="gg-link" href="#p179" onclick="return changeColor(this);"></a>興以酬賓，就其階而酬之也。升成拜，復再拜稽首也。先時君辭之，於禮若未成然。</p>
<p class="jianshu" id="p180"><a class="gg-link" href="#p180" onclick="return changeColor(this);"></a><span class="yinwen">疏</span>「公坐」至「成拜」。○注「興以」至「成然」。○釋曰︰自此至「奠于篚」，論公為賓舉旅之節。公坐取大夫所媵觶者，取上楹北觶。云「興以酬賓，就其階而酬之也」者，經但云「興以酬賓」，鄭知公就西階者，以其賓降拜不於阼階下，而言西階下，故知公在賓西階上也。不言西階者，以公尊，空其文也。云「升成拜，復再拜稽首也。先時君辭之，於禮若未成然」者，凡臣於君，雖為賓，與君相酬，受爵不敢拜於堂上，皆拜於堂下。若君辭之，聞命即升，若堂下拜訖，君辭之，即升堂，復再拜稽首。所以然者，以堂下再拜而君辭之，若未成然，故復升堂再拜稽首以成之，升則不云再拜稽首，直云成拜。以堂下既有再拜稽首，則此文是也。若堂下未拜之間，聞命則升，升乃再拜稽首，則不得言升成拜，以其堂下未拜，即下經云「小臣辭，賓升，再拜稽首」，鄭注︰「不言成拜者，為拜故下，實未拜是也。」凡臣拜於君有三等，初受獻，拜於堂下，或親辭，或遣小臣辭，成與不成，如上說。至於酬酒，雖下堂拜，未即拜，待君辭，即此下經云︰「公坐奠觶，答再拜，執觶興，立卒觶。賓下拜，小臣辭。賓升，再拜稽首。」注云︰「不言成拜者，為拜故下，實未拜也。下不輒拜，禮殺也。」此篇末無算爵，受公賜爵者，皆下席，堂上拜稽首，不堂下拜者，禮末又輕於酬時。</p>
<p class="strong" id="p181"><a class="gg-link" href="#p181" onclick="return changeColor(this);"></a>公坐奠觶，答再拜，執觶興，立卒觶。賓下拜，小臣辭。賓升，再拜稽首。</p>
<p class="zhushi" id="p182"><a class="gg-link" href="#p182" onclick="return changeColor(this);"></a>不言成拜者，為拜故下，實未拜也。下不輒拜，禮殺也。此賓拜于君之左，不言之者，不敢敵偶于君。</p>
<p class="jianshu" id="p183"><a class="gg-link" href="#p183" onclick="return changeColor(this);"></a><span class="yinwen">疏</span>「公坐」至「稽首」。○注「不言」至「於君」。○釋曰︰云「此賓拜于君之左，不言之者，不敢敵偶于君」者，上云公酬賓于西階上，則此賓升再拜者，拜于君之左可知。經不言拜于君之左者，若言再拜于君之左，則臣與君敵偶。故鄭云︰不言之者，不敢敵耦于君。闕其文也。</p>
<p class="strong" id="p184"><a class="gg-link" href="#p184" onclick="return changeColor(this);"></a>公坐奠觶，答再拜，執觶興。賓進受虛爵，降奠于篚，易觶洗。</p>
<p class="zhushi" id="p185"><a class="gg-link" href="#p185" onclick="return changeColor(this);"></a>君尊，不酌故也。凡爵，不相襲者也。於尊者言更，自敵以下言易，更作新。易，有故之辭。進受虛爵，尊君也。不言公酬賓於西階上及公反位者，亦尊君，空其文也。</p>
<p class="jianshu" id="p186"><a class="gg-link" href="#p186" onclick="return changeColor(this);"></a><span class="yinwen">疏</span>「公坐」至「觶洗」。○注「君尊」至「文也」。○釋曰︰云「君尊，不酌故也」者，以其君酬賓，當親酌以授賓，今賓爵自酌者，君尊，不酌與臣故也。云「凡爵，不相襲者也。於尊者言更，自敵以下言易」者，於尊者言更，謂受尊者之爵，及與尊者爵，皆言更。上文主人獻公訖，受爵以降，奠于膳篚，更爵洗，酌膳以自酢，是受尊者之爵言更也。下文云賓酬卿，「若膳觶也，則降更觶」，鄭注云︰「言更觶，卿尊也。」是與尊者之爵言更。云「自敵以下言易」者，謂與卑者之爵及受卑者之爵皆云易。此文公酬賓云「賓進，受虛爵，降奠于篚，易觶洗」，言易者，賓尊，以公舉觶酬賓，是與卑者，故言易也。上文大夫二人媵爵于公者，卒觶，「執觶待于洗南，小臣請致者。若君命皆致，則序進，奠觶于篚，阼階下再拜稽首。媵爵者洗象觶，升實之，序進，坐奠于薦南」。是受卑者之爵。合言易而不言者，理自明。若不言易者，奠散觶，洗象觶，隔再拜稽首，故不復言易也。若然，主人受公酢，賓受公酬，二者之爵皆從尊者來，所以受酢為受尊者之爵，言更受酬。為與卑者之爵言易者，以其主人受酢，由己獻公，公報己，己所當得，是以為受尊者之爵言更也。賓受公酬，以公舉媵觶，就西階上以酬賓，特為賓舉旅，故以為尊者與卑者之爵言易。案下士舉旅，公坐取賓所媵觶，唯公所賜受者，如初受酬之禮，降更爵洗，升酌膳，彼亦是尊者與卑者之爵，不言易而言更者，旅酬下為上，尊前人，故不言易而言更也。云「更作新」者，欲見此爵前人已用，今不復用，更新用一爵，故云更作新也。云「易，有故之辭」者，言此爵我先嘗用，今由前人后用，已不用，亦以為爵，故云易有故之辭也。案《特牲》賓長致爵于主人、主婦，言更爵酢者，欲得嘉賓美客，以事其先，故言更。《少牢》不儐尸，云致爵于主人主婦，賓易爵酢者，大夫禮尊于賓，有君道，故言易。若然，又案《少牢》不儐尸，主婦致爵于主人，主婦更爵酢。注云︰「更猶易也。」若然，更與易似不別者，但更、易不殊，以尊卑不同，設文有異。云「不言公酬賓於西階及公反位者，亦尊君，空其文也」者，以其公就西階，是降尊就卑，敬公不言降尊，故空文不言。</p>
<p class="strong" id="p187"><a class="gg-link" href="#p187" onclick="return changeColor(this);"></a>公有命，則不易不洗，反升酌膳觶，下拜。小臣辭。賓升，再拜稽首。</p>
<p class="zhushi" id="p188"><a class="gg-link" href="#p188" onclick="return changeColor(this);"></a>下拜，下亦未拜，凡下未拜有二，或禮殺，或君親辭。君親辭，則聞命即升，升乃拜，是以不言成拜。</p>
<p class="jianshu" id="p189"><a class="gg-link" href="#p189" onclick="return changeColor(this);"></a><span class="yinwen">疏</span>「公有」至「稽首」。○注「下拜」至「成拜」。○釋曰︰云「凡下未拜有二，或禮殺，或君親辭」，云禮殺者，謂若酬時下為拜、實未拜，辭之，即升再拜稽首是也。云「或君親辭」者，謂若《公食大夫》云公拜至，賓降西階東北面答拜，公降一等辭，賓不拜，直言「階上北面再拜稽首」，是階下未拜，不得言升成拜，直言再拜稽首而已。</p>
<p class="strong" id="p190"><a class="gg-link" href="#p190" onclick="return changeColor(this);"></a>公答再拜。</p>
<p class="zhushi" id="p191"><a class="gg-link" href="#p191" onclick="return changeColor(this);"></a>拜於阼階上也。於是賓請旅侍臣。</p>
<p class="jianshu" id="p192"><a class="gg-link" href="#p192" onclick="return changeColor(this);"></a><span class="yinwen">疏</span>注「拜於」至「侍臣」。○釋曰︰云「於是賓請旅侍臣」者，案下記云︰「凡公所酬，既拜，請旅侍臣。」鄭注云︰「既拜，謂自酌升拜時也。擯者阼階下告於公，還西階下告公許。旅，行也，請行酒於群臣。必請者，不專君惠也。」《大射》於此時賓請旅於諸臣，此不言者，文不具，故記人辨之。</p>
<p class="strong" id="p193"><a class="gg-link" href="#p193" onclick="return changeColor(this);"></a>賓以旅酬於西階上。</p>
<p class="zhushi" id="p194"><a class="gg-link" href="#p194" onclick="return changeColor(this);"></a>旅，序也，以次序勸卿大夫飲酒。</p>
<p class="jianshu" id="p195"><a class="gg-link" href="#p195" onclick="return changeColor(this);"></a><span class="yinwen">疏</span>「賓以」至「階上」。○注「旅序」至「飲酒」。○釋曰︰此經論旅酬先尊后卑之法，仍未行旅。下經「射人作大夫長」，乃始旅酬。</p>
<p class="strong" id="p196"><a class="gg-link" href="#p196" onclick="return changeColor(this);"></a>射人作大夫長升受旅。</p>
<p class="zhushi" id="p197"><a class="gg-link" href="#p197" onclick="return changeColor(this);"></a>言作大夫，則卿存矣。長者，尊先而卑後。</p>
<p class="jianshu" id="p198"><a class="gg-link" href="#p198" onclick="return changeColor(this);"></a><span class="yinwen">疏</span>「射人」至「受旅」。○注「言作」至「卑后」。○釋曰︰遣人作大夫者，燕或射，故使之。云「言作大夫，則卿存矣」者，以其卿稱上大夫，言大夫長，故知卿亦存在作中矣。云「長者，尊先而卑後」者，賓則旅三卿，三卿遍，次第至五大夫，大夫遍，不及士。</p>
<p class="strong" id="p199"><a class="gg-link" href="#p199" onclick="return changeColor(this);"></a>賓大夫之右坐奠觶，拜，執觶興，大夫答拜。</p>
<p class="zhushi" id="p200"><a class="gg-link" href="#p200" onclick="return changeColor(this);"></a>賓在右者，相飲之位。</p>
<p class="jianshu" id="p201"><a class="gg-link" href="#p201" onclick="return changeColor(this);"></a><span class="yinwen">疏</span>「賓大」至「答拜」。○注「賓在」至「之位」。○釋曰︰言賓在右者，賓在西階上酬卿，賓與卿並北面。賓在東，卿在西，是賓在大夫之右。賓位合在西，今在東，故云「賓在右者，相飲之位」也。</p>
<p class="strong" id="p202"><a class="gg-link" href="#p202" onclick="return changeColor(this);"></a>賓坐祭，立飲，卒觶，不拜。</p>
<p class="zhushi" id="p203"><a class="gg-link" href="#p203" onclick="return changeColor(this);"></a>酬而禮殺。</p>
<p class="jianshu" id="p204"><a class="gg-link" href="#p204" onclick="return changeColor(this);"></a><span class="yinwen">疏</span>「賓坐」至「不拜」。○注「酬而禮殺」。○釋曰︰此對酢之時，坐卒爵，拜既爵，是禮盛也。今旅酬，立卒觶，不拜既爵，故云「禮殺」也。</p>
<p class="strong" id="p205"><a class="gg-link" href="#p205" onclick="return changeColor(this);"></a>若膳觶也，則降更觶洗，升實散。大夫拜受，賓拜送。</p>
<p class="zhushi" id="p206"><a class="gg-link" href="#p206" onclick="return changeColor(this);"></a>言更觶，卿尊也。</p>
<p class="jianshu" id="p207"><a class="gg-link" href="#p207" onclick="return changeColor(this);"></a><span class="yinwen">疏</span>「若膳」至「拜送」。○注「言更觶卿尊也」。○釋曰︰案上文體例，與卑者之爵稱易，與尊者之爵稱更，雖立為賓，仍是大夫為之，是賓卑於卿，故言「更觶者，卿尊也」。</p>
<p class="strong" id="p208"><a class="gg-link" href="#p208" onclick="return changeColor(this);"></a>大夫辯受酬，如受賓酬之禮，不祭。卒受者以虛觶降，奠于篚。</p>
<p class="zhushi" id="p209"><a class="gg-link" href="#p209" onclick="return changeColor(this);"></a>卒猶後也。《大射禮》曰︰「奠于篚，復位。」今文辯皆作徧。</p>
<p class="jianshu" id="p210"><a class="gg-link" href="#p210" onclick="return changeColor(this);"></a><span class="yinwen">疏</span>「大夫」至「于篚」。○注「卒猶」至「作遍」。○釋曰︰言不祭者，亦是酬禮殺也。引《大射禮》者，此經云「降奠于篚」，不言反位，故引《大射》。奠爵於篚訖，當復門右北面位。</p>
<p class="strong" id="p211"><a class="gg-link" href="#p211" onclick="return changeColor(this);"></a>主人洗，升，實散，獻卿于西階上。</p>
<p class="zhushi" id="p212"><a class="gg-link" href="#p212" onclick="return changeColor(this);"></a>酬而後獻卿，別尊卑也，飲酒成於酬也。</p>
<p class="jianshu" id="p213"><a class="gg-link" href="#p213" onclick="return changeColor(this);"></a><span class="yinwen">疏</span>「主人」至「階上」。○釋曰︰自此盡「無加席」，論主人獻孤卿之節。○注「酬而」至「酬也」。○釋曰︰此酬非謂尋常獻酬，乃是君為賓舉旅行酬，以其主人獻君，君酢主人，主人不敢酬君，故使二大夫媵爵于公以當酬處，所以覆獻也。但君恩既大，為賓舉旅，飲酒之禮成於酬，故酬辨乃獻卿，以君尊卿卑，是以君禮成，卿乃得獻，故云「別尊卑」也。</p>
<p class="strong" id="p214"><a class="gg-link" href="#p214" onclick="return changeColor(this);"></a>司宮兼卷重席，設于賓左，東上。</p>
<p class="zhushi" id="p215"><a class="gg-link" href="#p215" onclick="return changeColor(this);"></a>言兼卷，則每卿異席也。重席，重蒲筵緇布純也。卿坐東上，統於君也。席自房來。</p>
<p class="jianshu" id="p216"><a class="gg-link" href="#p216" onclick="return changeColor(this);"></a><span class="yinwen">疏</span>「司宮」至「東上」。○注「言兼」至「房來」。○釋曰︰此經設三卿之席，在於賓東，言兼卷，則每卿異席也者。若三卿同席，則直云卷重席，不須言兼。今云「兼卷」，則兼三卿重席皆卷之，故知「每卿皆異席也」。云「重席，重蒲筵」者，案《公食大夫》記云︰「司宮具幾與蒲筵常，緇布純，加萑席尋，玄帛純。」彼為異國之賓，有蒲筵、萑席兩種席，故稱加。上小臣設公席與公食大夫席，及賓皆稱加，亦是兩種席。兩種而稱加。此燕已臣子，一種席重設之，故不稱加。若然，案《鄉飲酒》云︰「席于賓東，公三重，大夫再重。」公升如賓禮，大夫則如介禮，有諸公則辭加席。《鄉射》亦云︰「大夫辭加席。」案彼二文雖稱加，上文云三重再重，則無異席，故彼記直云蒲筵。彼云加者，以上席加於下席，故鄭彼云「加席上席」也，故此下注云「重席雖非加，猶為其重累去之」，是其一種席也。云「卿坐東上，統於君也」者，決《鄉飲酒》、《鄉射》諸公大夫席于尊東，西上，彼遵尊於主人，故鄭注云「統於尊」。此為君尊，故統於君而東上也。云「席自房來」者，案《公食記》云︰「宰夫筵，出自東房。」故知也。</p>
<p class="strong" id="p217"><a class="gg-link" href="#p217" onclick="return changeColor(this);"></a>卿升，拜受觚，主人拜送觚。卿辭重席，司宮徹之。</p>
<p class="zhushi" id="p218"><a class="gg-link" href="#p218" onclick="return changeColor(this);"></a>徹猶去也。重席雖非加，猶為其重累去之，辟君也。</p>
<p class="jianshu" id="p219"><a class="gg-link" href="#p219" onclick="return changeColor(this);"></a><span class="yinwen">疏</span>「卿升」至「徹之」。○注「徹猶」至「君也」。○釋曰︰云「重席雖非加，猶為其重累去之，辟君也」者，案《鄉射》云「大夫辭加席」之等，皆是異席而辭之。此重席重蒲筵，不合辭，以君有加席兩重，故辭之以辟君。</p>
<p class="strong" id="p220"><a class="gg-link" href="#p220" onclick="return changeColor(this);"></a>乃薦脯醢。卿升席坐，左執爵，右祭脯醢。遂祭酒，不啐酒，降席，西階上北面坐卒爵。興，坐奠爵，拜，執爵興。主人答拜，受爵。卿降復位。</p>
<p class="zhushi" id="p221"><a class="gg-link" href="#p221" onclick="return changeColor(this);"></a>不酢，辟君也。卿無俎者，燕主於羞。</p>
<p class="jianshu" id="p222"><a class="gg-link" href="#p222" onclick="return changeColor(this);"></a><span class="yinwen">疏</span>「乃薦」至「復位」。○釋曰︰此云卿薦脯醢，不言其人，略之，故下記辨之云「羞卿者，小膳宰」是也。○注「不酢」至「於羞」。○釋曰︰案上主人獻公，主人酢于阼階下，此即不酢，故決之。云「卿無俎者，燕主於羞」者，決《大射》庶子設俎辨尊卑，故與此異。</p>
<p class="strong" id="p223"><a class="gg-link" href="#p223" onclick="return changeColor(this);"></a>辯獻卿，主人以虛爵降，奠于篚。</p>
<p class="zhushi" id="p224"><a class="gg-link" href="#p224" onclick="return changeColor(this);"></a>今文無奠于篚。</p>
<p class="strong" id="p225"><a class="gg-link" href="#p225" onclick="return changeColor(this);"></a>射人乃升卿，卿皆升就席。若有諸公，則先卿獻之，如獻卿之禮。</p>
<p class="zhushi" id="p226"><a class="gg-link" href="#p226" onclick="return changeColor(this);"></a>諸公者，謂大國之孤也。孤一人，言諸者，容牧有三監。</p>
<p class="jianshu" id="p227"><a class="gg-link" href="#p227" onclick="return changeColor(this);"></a><span class="yinwen">疏</span>「射人」至「之禮」。○注「諸公」至「三監」。○釋曰︰云「諸公者，謂大國之孤也」，知者，《周禮‧典命》云「公之孤四命」，侯伯已下不言孤，故據大國而言。云「孤一人」者，鄭司農注《典命》云，上公得置孤卿一人，后鄭從之，故此亦云孤一人，與司農義同。云「言諸者，容牧有三監」者，以其言諸，非一人，案《王製》云︰「天子使其大夫為三監，監於方伯之國，國三人。」彼是殷法，同之。周製使伯佐牧，不置監。周公製禮，因殷不改者，若《士冠》醮用酒之類，故鄭云容。言容有異代之法，據《周禮》天子大夫四命，與孤等，故同稱公。</p>
<p class="strong" id="p228"><a class="gg-link" href="#p228" onclick="return changeColor(this);"></a>席于阼階西，北面，東上，無加席。</p>
<p class="zhushi" id="p229"><a class="gg-link" href="#p229" onclick="return changeColor(this);"></a>席孤北面，為其大尊，屈之也。亦因阼階西位近君，近君則屈，親寵苟敬私昵之坐。</p>
<p class="jianshu" id="p230"><a class="gg-link" href="#p230" onclick="return changeColor(this);"></a><span class="yinwen">疏</span>「席于」至「加席」。○注「席孤」至「之坐」。○釋曰︰案上文卿初設重席，辭之乃徹。此孤北面，初無加席者，皆是為大尊屈之也。云「親寵苟敬私昵之坐」者，案下記云「賓為苟敬，席于阼階之西」，以為敬。此孤亦席於阼階之西，故為苟敬私昵之坐也。</p>
<p class="strong" id="p231"><a class="gg-link" href="#p231" onclick="return changeColor(this);"></a>小臣又請媵爵者，二大夫媵爵如初。</p>
<p class="zhushi" id="p232"><a class="gg-link" href="#p232" onclick="return changeColor(this);"></a>又，復。</p>
<p class="jianshu" id="p233"><a class="gg-link" href="#p233" onclick="return changeColor(this);"></a><span class="yinwen">疏</span>「小臣」至「如初」。○釋曰︰自此至「送觶公答再拜」，論一人致爵于公之事。云「二大夫媵爵如初」者，亦上二人媵爵，「媵爵者阼階下皆北面再拜稽首，公答再拜。媵爵者立于洗南，西面北上，序進，盥，洗角觶，升自西階，序進酌散，交于楹北。降，阼階下，皆奠觶，再拜稽首，執觶興。公答再拜，媵爵者皆坐，祭，遂卒觶，興，坐奠觶，再拜稽首，執觶興，公答再拜。媵爵者執觶待于洗南」，相似也，故言二大夫媵爵如初也。</p>
<p class="strong" id="p234"><a class="gg-link" href="#p234" onclick="return changeColor(this);"></a>請致者。若命長致，則媵爵者奠觶于篚，一人待于洗南。長致，致者阼階下再拜稽首，公答再拜。</p>
<p class="zhushi" id="p235"><a class="gg-link" href="#p235" onclick="return changeColor(this);"></a>命長致者，公或時未能舉，自優暇也。</p>
<p class="jianshu" id="p236"><a class="gg-link" href="#p236" onclick="return changeColor(this);"></a><span class="yinwen">疏</span>「請致」至「再拜」。○注「命長」至「暇也」。○釋曰︰上文小臣請媵爵，則此請致者亦小臣也。云「命長致者，公或時未能舉，自優暇也」者，脫履升坐以前，公為賓、為卿、為大夫，三舉旅也。燕禮之正，不得損益，而云公或時未能舉，自優暇者，正謂周公作經以優之，非實也，故云「若命長致」。言「若」者，不定之辭，優君之義，故唯命長致。不然，似言皆致，以其三舉旅，唯有此三觶故也。</p>
<p class="strong" id="p237"><a class="gg-link" href="#p237" onclick="return changeColor(this);"></a>洗象觶，升實之，坐奠于薦南，降，與立于洗南者二人皆再拜稽首送觶。公答再拜。</p>
<p class="zhushi" id="p238"><a class="gg-link" href="#p238" onclick="return changeColor(this);"></a>奠于薦南者，於公所用酬賓觶之處。二人俱拜，以其共勸君。</p>
<p class="jianshu" id="p239"><a class="gg-link" href="#p239" onclick="return changeColor(this);"></a><span class="yinwen">疏</span>「洗象」至「再拜」。○注「奠于」至「勸君」。○釋曰︰云「奠于薦南者，於公所用酬賓觶之處」者，案前大夫二人媵觶奠于公，薦南，北上，其上觶已取，為賓舉旅，下觶仍在。今大夫又媵一觶，而云「奠于薦南」，明知是所用酬賓觶之處。云「二人俱拜，以其共勸君」者，上云「媵爵者二大夫媵爵如初」，是共勸君酒，今始命長致，故俱拜，以其共勸君故也。</p>
<p class="strong" id="p240"><a class="gg-link" href="#p240" onclick="return changeColor(this);"></a>公又行一爵，若賓若長，唯公所酬。</p>
<p class="zhushi" id="p241"><a class="gg-link" href="#p241" onclick="return changeColor(this);"></a>一爵，先媵者之下觶也。若賓若長，則賓禮殺矣。長，公卿之尊者也。賓則以酬長，長則以酬賓。</p>
<p class="jianshu" id="p242"><a class="gg-link" href="#p242" onclick="return changeColor(this);"></a><span class="yinwen">疏</span>「公又」至「所酬」。○釋曰︰自此至「奠于篚」，論為卿舉旅之事。○注「一爵」至「酬賓」。○釋曰︰知「一爵是先媵者之下觶」者，以其前大夫二人媵爵，皆奠于薦南，以其上觶者已為賓舉旅，今又行一爵，故知先媵者之下觶也。其后媵一觶者，留之后為大夫舉旅也。云「若賓若長，則賓禮殺矣」者，前為賓舉旅，不云「若賓若長」，專為賓，禮盛。至此為卿舉旅，不專為賓舉旅，科從其一，是賓禮殺也。云「長，公卿之尊者也」者，有諸公，公為尊；若無諸公，三卿為尊；長中可以兼此二者。云「賓則以酬長，長則以酬賓」者，釋經「若賓若長」，言「若」，不定，或先或后，故兩言之。</p>
<p class="strong" id="p243"><a class="gg-link" href="#p243" onclick="return changeColor(this);"></a>以旅于西階上，如初。大夫卒受者以虛觶降，奠于篚。</p>
<p class="jianshu" id="p244"><a class="gg-link" href="#p244" onclick="return changeColor(this);"></a><span class="yinwen">疏</span>「以旅」至「于篚」。○釋曰︰言「如初」者，一如上為賓舉旅之節。</p>
<p class="strong" id="p245"><a class="gg-link" href="#p245" onclick="return changeColor(this);"></a>主人洗，升，獻大夫于西階上。大夫升，拜受觚。主人拜送觚。大夫坐祭，立卒爵，不拜既爵。主人受爵。大夫降復位。</p>
<p class="zhushi" id="p246"><a class="gg-link" href="#p246" onclick="return changeColor(this);"></a>既，盡也。不拜之者，禮又殺。</p>
<p class="jianshu" id="p247"><a class="gg-link" href="#p247" onclick="return changeColor(this);"></a><span class="yinwen">疏</span>「主人」至「復位」。○釋曰︰自此盡「皆升就席」，論獻大夫之節。○注「既盡」至「又殺」。○釋曰︰云「不拜之者，禮又殺」者，前卿受獻不酢，辟君，已是禮殺，今大夫受獻，不但不酢主人，又不拜既爵，故云「禮又殺」。</p>
<p class="strong" id="p248"><a class="gg-link" href="#p248" onclick="return changeColor(this);"></a>胥薦主人于洗北，西面，脯醢，無脀。</p>
<p class="zhushi" id="p249"><a class="gg-link" href="#p249" onclick="return changeColor(this);"></a>胥，膳宰之吏也。主人，大夫之下，先大夫薦之，尊之也。不於上者，上無其位也。脀，俎實。</p>
<p class="jianshu" id="p250"><a class="gg-link" href="#p250" onclick="return changeColor(this);"></a><span class="yinwen">疏</span>「胥薦」至「無脀」。○注「胥膳」至「俎實」。○釋曰︰云「胥，膳宰之吏也」者，案《周禮》有府史胥徒，鄭注《天官》胥讀如諝，謂其有才知為什長，是庶人在官者。所羞薦者皆膳宰，胥是膳宰之吏。云「主人，大夫之下，先大夫薦之，尊之也」者，案《大射》注直云主人大夫，不云「下」，此云「大夫之下」者，謂大夫之中位次在下。下經云「辯獻大夫，乃薦」，此薦文在上，是先大夫薦之，尊之也。云「不於上者，上無其位也」者，案此《燕禮》大夫堂上，士在下，獨此宰夫言堂上無位者，以其主人位在阼階，君已在阼，故主人辟之，位在下，是以《大射》注云︰「不薦於上，辟正主也。」云「脀，俎實」者，脀者，升也，謂升特牲體於俎，故云俎實也。</p>
<p class="strong" id="p251"><a class="gg-link" href="#p251" onclick="return changeColor(this);"></a>辯獻大夫，遂薦之，繼賓以西，東上。</p>
<p class="zhushi" id="p252"><a class="gg-link" href="#p252" onclick="return changeColor(this);"></a>徧獻之乃薦，略賤也。亦獻而后布席也。</p>
<p class="jianshu" id="p253"><a class="gg-link" href="#p253" onclick="return changeColor(this);"></a><span class="yinwen">疏</span>「辯獻」至「東上」。○注「遍獻」至「席也」。○釋曰︰凡大夫升堂受獻，得獻訖，即降，獻遍，不待大夫升，遂薦於其位，大夫始升，故言「遂」也。云「遍獻之乃薦，略賤也」者，決上卿與賓得獻，即薦，貴故也。云「亦獻而后布席也」者，亦上獻卿之時，司宮兼卷重席設於賓左，此大夫不言設席，明亦得獻后即布席也。若言案《大射》席「小卿賓西東上」，注云︰「席於賓西，射禮辨貴賤也。」以此言之，燕禮主歡，不辨貴賤，小卿與大卿皆在賓東，故此賓西無小卿位。</p>
<p class="strong" id="p254"><a class="gg-link" href="#p254" onclick="return changeColor(this);"></a>卒，射人乃升大夫，大夫皆就席。</p>
<p class="strong" id="p255"><a class="gg-link" href="#p255" onclick="return changeColor(this);"></a>席工于西階上，少東。樂正先升，北面立于其西。</p>
<p class="zhushi" id="p256"><a class="gg-link" href="#p256" onclick="return changeColor(this);"></a>工，瞽矇歌諷誦詩者也。凡執技藝者稱工。《少牢饋食禮》曰︰「皇尸命工祝。」《樂記》師乙曰︰「乙賤工也。」樂正，于天子樂師也。凡樂，掌其序事，樂成則告備。</p>
<p class="jianshu" id="p257"><a class="gg-link" href="#p257" onclick="return changeColor(this);"></a><span class="yinwen">疏</span>「席工」至「其西」。○釋曰︰自此至「降復位」，論作樂之事。此上下作樂之中有四節︰升歌一，笙二，間三，合樂四。○注「工瞽」至「告備」。○釋曰︰「工，瞽矇歌諷誦詩者也」者，案《周禮》瞽矇掌播鼗，諷誦詩。鄭云︰「諷誦詩，謂闇讀之不依詠也。」彼不依琴瑟闇讀之，即《爾雅》「徒歌曰謠」。此作樂之時依於瑟，即詩注云︰「曲合樂曰歌」，一也。故下云「工歌《鹿鳴》」之類是也。云「凡執技藝者稱工」者，執技藝，文出於《王製》，但能其事者皆稱工。是以引《少牢饋食》祝稱工，《樂記》師乙為大師樂官，亦稱工。至於《冬官》，巧作者皆稱工。云「樂正，於天子樂師」也，知樂正與樂師相當者，案《周禮‧樂師職》云︰「凡樂成則告備。」此樂正告樂備，故知樂正當天子樂師。「樂師下大夫四人，上士八人，下士十有六人」，樂師大小多矣。此諸侯樂正亦有大小之名也，故《大射》云︰「小樂正從之。」鄭注云︰「小樂正，於天子樂師也。」是其諸侯樂正雖有大小，當天子樂師。知大樂正不當天子大司樂者，以其天子大司樂不告樂備，故不得以大樂正當之。但《大射》主於射，略於樂，故小樂正告樂備。此燕主歡心，故大樂正告樂備，故不同。</p>
<p class="strong" id="p258"><a class="gg-link" href="#p258" onclick="return changeColor(this);"></a>小臣納工，工四人，二瑟。小臣左何瑟，面鼓，執越，內弦，右手相。入，升自西階，北面東上坐。小臣坐授瑟，乃降。</p>
<p class="zhushi" id="p259"><a class="gg-link" href="#p259" onclick="return changeColor(this);"></a>工四人者，燕禮輕，從大夫制也。面鼓者，燕尚樂，可鼓者在前也。越，瑟下孔也。內弦，弦為主也。相，扶工也。後二人徒相，天子大僕二人也。小臣四人，祭僕六人，御僕十二人，皆同官。</p>
<p class="jianshu" id="p260"><a class="gg-link" href="#p260" onclick="return changeColor(this);"></a><span class="yinwen">疏</span>「小臣」至「乃降」。○注「工四」至「同官」。○釋曰︰「工四人者，燕禮輕，從大夫製也」者，鄭言此者，決大射禮重，工六人，從諸侯製。案《公羊傳》︰「諸公六，諸侯四。」若然，知非大射，是諸公製。此燕禮是諸侯製者，案《鄉射》之工四人，是大夫製，則諸侯不得有工四人。五等諸侯同六人，彼《公羊》六人、四人不同者，自是舞人之數，不得以彼決此也。云「面鼓者，燕尚樂，可鼓者在前也」者，此決《鄉飲酒》「左何瑟，后首」，臣降於君故也。引「天子大僕二人也」者，《周禮‧序官》文。引之者，此經小臣相工，《大射》云︰「僕人正徒相大師，僕人師相少師，僕人士相上工。」僕人以下，同官既多，遞換相工，但大射辨尊卑，故僕人正等相工。此燕禮輕，故小臣相工，是以別《周禮》同官人多，得相參之意。</p>
<p class="strong" id="p261"><a class="gg-link" href="#p261" onclick="return changeColor(this);"></a>工歌《鹿鳴》、《四牡》、《皇皇者華》。</p>
<p class="zhushi" id="p262"><a class="gg-link" href="#p262" onclick="return changeColor(this);"></a>三者皆《小雅》篇也。《鹿鳴》，君與臣下及四方之賓宴，講道脩政之樂歌也。此采其己有旨酒，以召嘉賓，嘉賓既來，示我以善道。又樂嘉賓有孔昭之明德，可則傚也。《四牡》，君勞使臣之來樂歌也。此采其勤苦王事，念將父母，懷歸傷悲，忠孝之至，以勞賓也。《皇皇者華》，君遣使臣之樂歌也。此采其更是勞苦，自以為不及，欲諮謀於賢知，而以自光明也。</p>
<p class="jianshu" id="p263"><a class="gg-link" href="#p263" onclick="return changeColor(this);"></a><span class="yinwen">疏</span>「工歌」至「者華」。○注「三者」至「明也」。○釋曰︰此經歌《詩》之類，鄭於《鄉飲酒》已注。此注與彼同，但此燕禮歌《小雅》，亦合鄉樂，下就卑也。《鄉飲酒》升歌《鹿鳴》之等，饗或上取，故彼此《詩》同注，亦不異也。</p>
<p class="strong" id="p264"><a class="gg-link" href="#p264" onclick="return changeColor(this);"></a>卒歌，主人洗，升獻工。工不興，左瑟，一人拜受爵。主人西階上拜送爵。</p>
<p class="zhushi" id="p265"><a class="gg-link" href="#p265" onclick="return changeColor(this);"></a>工歌乃獻之，賤者先就事也。左瑟，便其右。一人，工之長者也。工拜於席。</p>
<p class="jianshu" id="p266"><a class="gg-link" href="#p266" onclick="return changeColor(this);"></a><span class="yinwen">疏</span>「卒歌」至「送爵」。○注「工歌」至「於席」。○釋曰︰云「工歌乃獻之，賤者先就事也」者，歌《詩》是其事，先施功勞，乃始獻之，是賤者先就事。對工以上，不就事而得獻也，故《大射》注云「工歌而獻之，以事報之」是也。云「左瑟，便其右」者，工北面，以西為左，空其右受獻。便者，酒從東楹之西來，故以右為便。案《大射》云獻工，工左瑟，鄭注云︰「大師無瑟，於是言左瑟者，節也。」以其經云「僕人正徒相大師」，無瑟。言大師左瑟者，為飲酒之節，此與《鄉飲酒》同，無所分別。大師或瑟或歌，是以不得言節之。案《鄉飲酒》大師則為之洗，則眾工不洗也。此經主人洗升獻工，不辨大師與眾工，則皆為之洗爵。又案《鄉飲酒》記︰「不洗者不祭。」此篇與《大射》群工與眾笙皆言祭，故知皆為之洗。云「工拜於席」者，以經云工與左瑟，即云「一人拜受爵」，不見有降席之文，明工拜於席可知。</p>
<p class="strong" id="p267"><a class="gg-link" href="#p267" onclick="return changeColor(this);"></a>薦脯醢。</p>
<p class="zhushi" id="p268"><a class="gg-link" href="#p268" onclick="return changeColor(this);"></a>輒薦之，變於大夫也。</p>
<p class="jianshu" id="p269"><a class="gg-link" href="#p269" onclick="return changeColor(this);"></a><span class="yinwen">疏</span>「薦脯醢」。○注「輒薦」至「夫也」。○釋曰︰案上獻大夫之時云「辨獻大夫，遂薦之」，鄭注云︰「遍獻之乃薦，略賤也。」此獻工之長一人即薦脯醢，非謂貴工即獻之，正是禮尚異，變於大夫也。</p>
<p class="strong" id="p270"><a class="gg-link" href="#p270" onclick="return changeColor(this);"></a>使人相祭。</p>
<p class="zhushi" id="p271"><a class="gg-link" href="#p271" onclick="return changeColor(this);"></a>使扶工者相其祭薦、祭酒。</p>
<p class="jianshu" id="p272"><a class="gg-link" href="#p272" onclick="return changeColor(this);"></a><span class="yinwen">疏</span>「使人相祭」。○注「使扶」至「祭酒」。○釋曰︰上云「小臣相祭」，則此扶工相祭是小臣也。此據相長一人，文承「受爵薦脯醢」之下，故知祭薦脯醢及祭酒二事，對下眾工祭酒，不祭脯醢也。</p>
<p class="strong" id="p273"><a class="gg-link" href="#p273" onclick="return changeColor(this);"></a>卒爵，不拜。</p>
<p class="zhushi" id="p274"><a class="gg-link" href="#p274" onclick="return changeColor(this);"></a>賤，不備禮。</p>
<p class="strong" id="p275"><a class="gg-link" href="#p275" onclick="return changeColor(this);"></a>主人受爵。</p>
<p class="zhushi" id="p276"><a class="gg-link" href="#p276" onclick="return changeColor(this);"></a>將復獻眾工也。</p>
<p class="strong" id="p277"><a class="gg-link" href="#p277" onclick="return changeColor(this);"></a>眾工不拜，受爵，坐祭，遂卒爵。辯有脯醢，不祭。主人受爵，降奠于篚。</p>
<p class="zhushi" id="p278"><a class="gg-link" href="#p278" onclick="return changeColor(this);"></a>遂猶因也。古文曰卒爵不拜。</p>
<p class="strong" id="p279"><a class="gg-link" href="#p279" onclick="return changeColor(this);"></a>公又舉奠觶。唯公所賜。以旅于西階上，如初。</p>
<p class="zhushi" id="p280"><a class="gg-link" href="#p280" onclick="return changeColor(this);"></a>言賜者，君又彌尊，賓長彌卑。</p>
<p class="jianshu" id="p281"><a class="gg-link" href="#p281" onclick="return changeColor(this);"></a><span class="yinwen">疏</span>「公又」至「如初」。○注「言賜」至「彌卑」。○釋曰︰此燕尚飲酒，故工歌之後，笙奏之前，而為大夫舉旅。《大射》雖行燕禮，主於射，故笙奏貍首三射畢，乃為大夫舉旅。云「言賜者，君又彌尊，賓長彌卑」者，案上為賓舉旅，直云「公興以酬賓」，為卿舉旅而云「若賓若長」，言若不定，科酬其一，不專為賓，是君禮漸尊，賓禮漸殺。雖然，猶言酬，至此言唯公所賜者，以上下言之，是君又彌尊，賓長彌卑也。</p>
<p class="strong" id="p282"><a class="gg-link" href="#p282" onclick="return changeColor(this);"></a>卒。</p>
<p class="zhushi" id="p283"><a class="gg-link" href="#p283" onclick="return changeColor(this);"></a>旅畢也。</p>
<p class="jianshu" id="p284"><a class="gg-link" href="#p284" onclick="return changeColor(this);"></a><span class="yinwen">疏</span>「卒」。○注「旅畢也」。○釋曰︰言「旅畢」者，謂為大夫舉旅酬，行於西階之上，或從賓或從卿，次第盡大夫，故云旅畢也。</p>
<p class="strong" id="p285"><a class="gg-link" href="#p285" onclick="return changeColor(this);"></a>笙入，立于縣中，奏《南陔》、《白華》、《華黍》。</p>
<p class="zhushi" id="p286"><a class="gg-link" href="#p286" onclick="return changeColor(this);"></a>以笙播此三篇之詩。縣中，縣中央也。《鄉飲酒禮》曰︰磬南北面奏《南陔》、《白華》、《華黍》。皆《小雅》篇也，今亡，其義未聞。昔周之興也，周公制禮作樂，采時世之詩以為樂歌，所以通情相風切也，其有此篇明矣。後世衰微，幽、厲尤甚，禮樂之書，稍稍廢棄，孔子曰︰「吾自衛反魯，然後樂正，《雅》、《頌》各得其所。」謂當時在者而復重雜亂者也，惡能存其亡者乎？宋正考父校商之名《頌》十二篇于周大師，歸以祀其先王。至孔子二百年之間，五篇而已，此其信也。</p>
<p class="jianshu" id="p287"><a class="gg-link" href="#p287" onclick="return changeColor(this);"></a><span class="yinwen">疏</span>「笙入」至「華黍」。○注「以笙」至「信也」。○釋曰︰此笙奏《南陔》、《白華》、《華黍》三篇等，經注與《鄉射》同，亦不復重釋。但此云「笙入，立于縣中」，以其諸侯軒縣，闕南面而已，故得言「縣中」。《鄉飲酒》唯有一磬縣而已，不得言縣中而云磬南。注引《鄉飲酒》者，欲見此雖軒縣，近北面縣之南也。</p>
<p class="strong" id="p288"><a class="gg-link" href="#p288" onclick="return changeColor(this);"></a>主人洗，升，獻笙于西階上。一人拜，盡階，不升堂，受爵，降，主人拜送爵。階前坐祭，立卒爵，不拜既爵，升授主人。</p>
<p class="zhushi" id="p289"><a class="gg-link" href="#p289" onclick="return changeColor(this);"></a>一人，笙之長者也。《鄉射禮》曰︰「笙一人拜于下。」</p>
<p class="jianshu" id="p290"><a class="gg-link" href="#p290" onclick="return changeColor(this);"></a><span class="yinwen">疏</span>「主人」至「主人」。○注「一人」至「于下」。○釋曰︰引《鄉射禮》者，証笙一人拜，此與《鄉飲酒》皆直云「一人拜」，不言拜于下，故《鄉飲酒》與此注皆引《鄉射》以為証，欲見拜者拜於階下。</p>
<p class="strong" id="p291"><a class="gg-link" href="#p291" onclick="return changeColor(this);"></a>眾笙不拜，受爵，降，坐祭，立卒爵。辯有脯醢，不祭。</p>
<p class="jianshu" id="p292"><a class="gg-link" href="#p292" onclick="return changeColor(this);"></a><span class="yinwen">疏</span>「眾笙」至「不祭」。○釋曰︰言不拜受爵降者，於階下受爵者亦盡階不升堂。云「辯有脯醢」者，亦獻訖薦于位之前。</p>
<p class="strong" id="p293"><a class="gg-link" href="#p293" onclick="return changeColor(this);"></a>乃間歌《魚麗》，笙《由庚》；歌《南有嘉魚》，笙《崇丘》；歌《南山有臺》，笙《由儀》。</p>
<p class="zhushi" id="p294"><a class="gg-link" href="#p294" onclick="return changeColor(this);"></a>間，代也，謂一歌則一吹也。六者皆《小雅》篇也。《魚麗》言太平年豐物多也，此采其物多酒旨，所以優賓也。《南有嘉魚》言太平君子有酒，樂與賢者共之也，此采其能以禮下賢者，賢者纍蔓而歸之，與之宴樂也。《南山有臺》言太平之治以賢者為本也，此采其愛友賢者，為邦家之基，民之父母，既欲其身之壽考，又欲其名德之長也。《由庚》、《崇丘》、《由儀》今亡，其義未聞。</p>
<p class="jianshu" id="p295"><a class="gg-link" href="#p295" onclick="return changeColor(this);"></a><span class="yinwen">疏</span>○注釋曰︰此經注一與《鄉飲酒》同，彼已釋訖，不復重解。</p>
<p class="strong" id="p296"><a class="gg-link" href="#p296" onclick="return changeColor(this);"></a>遂歌鄉樂，《周南》︰《關雎》、《葛覃》、《卷耳》；《召南》︰《鵲巢》、《采蘩》、《采蘋》。</p>
<p class="zhushi" id="p297"><a class="gg-link" href="#p297" onclick="return changeColor(this);"></a>《周南》、《召南》，《國風》篇也。王后、國君夫人房中之樂歌也。《關雎》言后妃之德，《葛覃》言后妃之職，《卷耳》言后妃之志，《鵲巢》言國君夫人之德，《采蘩》言國君夫人不失職也，《采蘋》言卿大夫之妻能修其法度也。昔大王、王季居于岐山之陽，躬行《召南》之教，以興王業。及文王而行《周南》之教以受命。《大雅》云︰「刑于寡妻，至於兄弟，以御于家邦。」謂此也。其始一國爾。文王作邑于豐，以故地為卿士之采地，乃分為二國。周，周公所食也；召，召公所食也。於時文王三分天下有其二，德化被於南土，是以其詩有仁賢之風者，屬之《召南》焉；有聖人之風者，屬之《周南》焉。夫婦之道者，生民之本，王政之端。此六篇者，其教之原也。故國君與其臣下及四方之賓燕，用之合樂也。鄉樂者，《風》也。《小雅》為諸侯之樂，《大雅》、《頌》為天子之樂。《鄉飲酒》升歌《小雅》，禮盛者可以進取。燕合鄉樂者，禮輕者可以逮下也。《春秋傳》曰︰《肆夏》、《繁遏》、《渠》，天子所以享元侯也；《文王》、《大明》、《綿》，兩君相見之樂也。然則諸侯之相與燕，升歌《大雅》，合《小雅》也。天子與次國、小國之君燕，亦如之。與大國之君燕，升歌《頌》，合《大雅》，其笙間之篇未聞。</p>
<p class="jianshu" id="p298"><a class="gg-link" href="#p298" onclick="return changeColor(this);"></a><span class="yinwen">疏</span>「遂歌」至「采蘋」。○注「周南」至「未聞」。○釋曰︰云「遂歌鄉樂」者，《鄉飲酒》云︰「乃合樂。」與此文不同者，以其《二南》是大夫士樂，大夫士或作鄉大夫，或作州長，故名鄉大夫樂。飲酒不言鄉樂者，以其是己之樂，不須言鄉，故直言合樂。此燕禮是諸侯禮，下歌大夫士樂，故以鄉樂言之。又《鄉飲酒》注云合樂謂歌與眾聲俱作。彼經有合樂之字故也。此經無合樂之字，故闕而不言。其實此歌鄉樂亦與眾聲俱作，是以彼處解合為歌，與眾聲俱作耳。此歌而解合，明同也。自《周南》以下，所注亦與《鄉飲酒》同，亦不復重釋。</p>
<p class="strong" id="p299"><a class="gg-link" href="#p299" onclick="return changeColor(this);"></a>大師告于樂正曰︰「正歌備。」</p>
<p class="zhushi" id="p300"><a class="gg-link" href="#p300" onclick="return changeColor(this);"></a>大師，上工也。掌合陰陽之聲，教六詩，以六律為之音者也。子貢問師乙曰︰「吾聞聲歌各有宜也，如賜者宜何歌也？」是明其掌而知之也。正歌者，升歌及笙各三終，間歌三終，合樂三終，為一備。備亦成也。</p>
<p class="jianshu" id="p301"><a class="gg-link" href="#p301" onclick="return changeColor(this);"></a><span class="yinwen">疏</span>「大師」至「歌備」。○注「大師」至「成也」。○釋曰︰云「大師，上工也」者，案《春官》︰「大師下大夫二人，小師上士四人。」又云︰「上瞽四十人，中瞽百人，下瞽百有六十人。」注云︰「凡樂之歌，必使瞽矇為焉。命其賢知者。」以其大師對小師，已下二百人為上士也。云「掌合陰陽之聲，教六詩，以六律為之音者也」者，並《大師職》文。案彼云「掌六律、六同以合陰陽之聲」，注云︰「陽聲，黃鍾、大蔟、姑洗、蕤賓、夷則、無射；陰聲，大呂、應鍾、南呂、林鍾、中呂、夾鍾。」又云︰「皆文之以五聲︰宮、商、角、徵、羽。皆播之以八音︰金、石、土、革、絲、木、匏、竹。」又云︰「教六詩，曰風，曰賦，曰比，曰興，曰雅，曰頌。以六德為之本，以六律為之音。」云「子貢問師乙」以下，至「何歌也」，並《樂記》文。師乙，魯之大師，以掌樂事，故子貢問焉。引之者，証大師知樂節，故告歌備，故鄭云「是明其掌而知之」也。知升歌以下四節皆三終者，案《禮記‧鄉飲酒義》云︰「工八，升歌三終，主人獻之；笙入三終，主人獻之；間歌三終，合樂三終。工告樂備。」故知皆三終。彼與此經間歌合樂，不獻之者，但間歌合樂還是始升歌，笙奏之前已得獻，故不復重獻。云「備亦成也」者，案《周禮‧樂師職》云︰「凡樂成則告備。」故云亦成也。</p>
<p class="strong" id="p302"><a class="gg-link" href="#p302" onclick="return changeColor(this);"></a>樂正由楹內、東楹之東，告于公，乃降復位。</p>
<p class="zhushi" id="p303"><a class="gg-link" href="#p303" onclick="return changeColor(this);"></a>言由楹內者，以其立於堂廉也。復位，位在東縣之北。</p>
<p class="jianshu" id="p304"><a class="gg-link" href="#p304" onclick="return changeColor(this);"></a><span class="yinwen">疏</span>「樂正」至「復位」。○注「言由」至「之北」。○釋曰︰「言由楹內」者，以其樂正與工俱在堂廉，則楹南無過處，故由楹內適東楹之東告于公。云「復位，位在東縣之北」者，案《大射》略於樂，小樂正升堂，經有左右正，則知亦有大樂正，至席工於西階上少東，東面時，小樂正亦降立於其南，北面。卒管，工向東坫之東南，西面北上坐時，鄭注云︰「於是時，大樂正還北面立於其南。」臣位尊東，明工升堂時，小樂正升，大樂正東方，西面，工來東坫之東南，西面時，大樂正東縣之北，北面，其小樂正則立於西階下東面。此燕禮主於樂，故大樂正升堂。今降，明復於東縣之北，北面也。</p>
<p class="strong" id="p305"><a class="gg-link" href="#p305" onclick="return changeColor(this);"></a>射人自阼階下請立司正，公許。射人遂為司正。</p>
<p class="zhushi" id="p306"><a class="gg-link" href="#p306" onclick="return changeColor(this);"></a>君許其請，因命用為司正。君三舉爵，樂備作矣。將留賓飲酒，更立司正以監之，察儀法也。射人俱相禮，其事同。</p>
<p class="jianshu" id="p307"><a class="gg-link" href="#p307" onclick="return changeColor(this);"></a><span class="yinwen">疏</span>「射人」至「司正」。○注「君許」至「事同」。○釋曰︰自此盡「皆反坐」，論立司正遂行所監之事。云「君三舉爵」者，為賓、為卿、為大夫舉旅。云「樂備作矣」者，歌、笙、間、合四者備作，各三終矣。案《鄉飲酒》、《鄉射》立司正后始行旅酬者，彼是士饗禮。饗禮之法，莫問尊卑，遍獻之后，乃行旅酬，故立司正之后乃行旅酬。此《燕禮》，國君燕其臣子，雖一獻以辨尊卑，故主人獻君而受酬，主人卑，不敢酬，公獻之禮成於酬。故使大夫媵觶於公，當酬公，君行大惠，即舉之為賓，賓得觶，請旅諸臣遍卿大夫，乃成一獻之禮。復獻，卿大夫皆為之舉旅行酬，皆成其獻。但卿大夫皆堂上有位，近君不敢失禮，故雖舉旅行酬，而未立司正。作樂后，將獻群士，士職卑，位在堂下，將為士舉旅，恐失禮，故未獻之前，即立司正監之，故不同也。</p>
<p class="strong" id="p308"><a class="gg-link" href="#p308" onclick="return changeColor(this);"></a>司正洗角觶，南面坐奠于中庭，升，東楹之東受命，西階上北面命卿大夫︰「君曰：以我安。」卿大夫皆對曰︰「諾。敢不安！」</p>
<p class="zhushi" id="p309"><a class="gg-link" href="#p309" onclick="return changeColor(this);"></a>洗奠角觶于中庭，明其事以自表，威儀多也。君意殷勤，欲留賓飲酒。命卿大夫以我故安，或亦其實不主意於賓。</p>
<p class="jianshu" id="p310"><a class="gg-link" href="#p310" onclick="return changeColor(this);"></a><span class="yinwen">疏</span>「司正」至「不安」。○注「洗奠」至「於賓」。○釋曰︰云「洗奠角觶于中庭，明其事以自表，威儀多也」者，此奠觶于中庭，威儀多，決《鄉飲酒》不奠，是以《鄉飲酒》作相為司正，洗觶，執以升自西階，是不奠，威儀少也。云「君意殷勤，欲留賓飲酒。命卿大夫以我故安」者，以上人安，客乃安，故欲安賓，先語卿大夫，以我意故須安也。云「或亦其實不主意於賓」者，鄭意兩解，前解主意為賓，故使卿大夫為賓安；或亦其實不專主為賓，兼群臣共安也。</p>
<p class="strong" id="p311"><a class="gg-link" href="#p311" onclick="return changeColor(this);"></a>司正降自西階，南面坐取觶，升酌散，降，南面坐奠觶，右還，北面少立，坐取觶，興，坐不祭，卒觶，奠之，興，再拜稽首。</p>
<p class="zhushi" id="p312"><a class="gg-link" href="#p312" onclick="return changeColor(this);"></a>右還，將適觶南，先西面也。必從觶西，為君之在東也。少立者，自嚴正，慎其位也。</p>
<p class="jianshu" id="p313"><a class="gg-link" href="#p313" onclick="return changeColor(this);"></a><span class="yinwen">疏</span>「司正」至「稽首」。○注「右還」至「其位」。○釋曰︰「右還，將適觶南，先西面也」者，右還，謂奠時南面，乃以右手向外而西面，乃從觶西南行，而右還北面。云「必從觶西，為君之在東也」者，若從觶東而左還北面，則背君，以其君在阼故也。云「自嚴正，慎在位」者，以司正監察，主為使人嚴正謹慎，故先自嚴正謹慎也。</p>
<p class="strong" id="p314"><a class="gg-link" href="#p314" onclick="return changeColor(this);"></a>左還，南面坐取觶，洗，南面反奠于其所。</p>
<p class="zhushi" id="p315"><a class="gg-link" href="#p315" onclick="return changeColor(this);"></a>反奠虛觶，不空位也。</p>
<p class="jianshu" id="p316"><a class="gg-link" href="#p316" onclick="return changeColor(this);"></a><span class="yinwen">疏</span>「左還」至「其所」。○注「反奠」至「位也」。○釋曰︰必使不空者，亦欲使眾人睹，知司正嚴正之處。</p>
<p class="strong" id="p317"><a class="gg-link" href="#p317" onclick="return changeColor(this);"></a>升自西階，東楹之東請徹俎，降，公許。告于賓，賓北面取俎以出。膳宰徹公俎，降自阼階以東。</p>
<p class="zhushi" id="p318"><a class="gg-link" href="#p318" onclick="return changeColor(this);"></a>膳宰降自阼階，以賓親徹，若君親徹然。</p>
<p class="jianshu" id="p319"><a class="gg-link" href="#p319" onclick="return changeColor(this);"></a><span class="yinwen">疏</span>「升自」至「以東」。○注「膳宰」至「徹然」。○釋曰︰云「降自阼階，以賓親徹，若君親徹然」者，臣之升降當西階，今見賓親徹，膳宰代君徹，不降西階，而降自阼階，當君降處，故云若君親徹降自阼然也。</p>
<p class="strong" id="p320"><a class="gg-link" href="#p320" onclick="return changeColor(this);"></a>卿大夫皆降，東面，北上。</p>
<p class="zhushi" id="p321"><a class="gg-link" href="#p321" onclick="return changeColor(this);"></a>以將坐，降待賓反也。</p>
<p class="jianshu" id="p322"><a class="gg-link" href="#p322" onclick="return changeColor(this);"></a><span class="yinwen">疏</span>「卿大」至「北上」。○注「以將」至「反也」。○釋曰︰案《大射》云︰「大夫降復位。」注云︰「門東北面位。」不與卿同東面位者，彼卿有俎，卿取俎以出。故大夫不敢獨在西階下，故復位，復門東，北面位。此燕，卿無俎，故大夫與卿同降西階下，東面，北上位也。云「以將坐，降待賓反」者，上文賓以俎出，當反入升坐，故卿大夫待賓反，亦升坐也。</p>
<p class="strong" id="p323"><a class="gg-link" href="#p323" onclick="return changeColor(this);"></a>賓反入，及卿大夫皆說屨，升就席。公以賓及卿大夫皆坐，乃安。</p>
<p class="zhushi" id="p324"><a class="gg-link" href="#p324" onclick="return changeColor(this);"></a>凡燕坐必說屨，屨賤，不在堂也。禮者尚敬，敬多則不親。燕安坐，相親之心。</p>
<p class="jianshu" id="p325"><a class="gg-link" href="#p325" onclick="return changeColor(this);"></a><span class="yinwen">疏</span>「賓反」至「乃安」。○注「凡燕」至「之心」。○釋曰︰凡在堂立行禮，不說屨，安坐則說屨，故鄭云「凡燕坐必說屨」。以其屨在足，賤，不宜在堂，陳於尊者之側也。云「禮者尚敬，敬多則不親。燕安坐，相親之心」者，《左氏傳》云「饗以訓恭儉」，設幾而不倚，爵盈而不飲，「燕以示慈惠」，饗在廟立行禮，是敬多則不親者也。燕在寢，以醉為度，是相親之心者也。若然，直云賓及卿大夫說屨，不云君降說屨，則君說屨之在堂上席側，是以《禮記‧少儀》云︰「排闔說屨於戶內者，一人而已矣。」彼據尊者坐在室，則尊者一人說屨在戶內。今此燕在堂上，則君尊說屨於席側可知也。</p>
<p class="strong" id="p326"><a class="gg-link" href="#p326" onclick="return changeColor(this);"></a>羞庶羞。</p>
<p class="zhushi" id="p327"><a class="gg-link" href="#p327" onclick="return changeColor(this);"></a>謂𦠆肝膋，狗胾醢也。骨體所以致敬也，庶羞所以盡愛也。敬之愛之，厚賢之道。</p>
<p class="jianshu" id="p328"><a class="gg-link" href="#p328" onclick="return changeColor(this);"></a><span class="yinwen">疏</span>○注釋曰︰案《大射》云「羞庶羞」，注云︰「所進眾羞，謂𦠆肝膋、狗胾醢也。或有炮鱉、膾鯉、雉、兔、鶉、鴽。」大射先行燕禮，明與彼同。此注不言「炮鱉」已下，注文不具。鄭知有此物者，以經云庶羞，不唯二豆而已。案《內則》為︰「肝膋，取狗肝一，幪之以其膋，濡炙之，舉噍其膋，不蓼。」注云︰「膋，腸間脂。」此及大射其牲皆用狗，故知有肝膋狗胾。知有炮鱉膾鯉者，《詩》云︰「吉甫燕喜」，「飲御諸友，炮鱉膾鯉。」又《內則》及《公食大夫》上大夫二十豆，有雉兔鶉鴽。《禮記‧王製》云︰「庶羞不逾牲。」此燕用狗，必可有此物而已。《鄉飲酒》、《鄉射》亦有狗，但經直云羞，不云庶，是以鄭注云︰「胾醢，明二豆無餘物也。」云「骨體所以致敬也」者，據未坐以前；「庶羞所以盡愛」，據說屨已後也。</p>
<p class="strong" id="p329"><a class="gg-link" href="#p329" onclick="return changeColor(this);"></a>大夫祭薦。</p>
<p class="zhushi" id="p330"><a class="gg-link" href="#p330" onclick="return changeColor(this);"></a>燕乃祭薦，不敢於盛成禮也。</p>
<p class="jianshu" id="p331"><a class="gg-link" href="#p331" onclick="return changeColor(this);"></a><span class="yinwen">疏</span>「大夫祭薦」。○注「燕乃」至「禮也」。○釋曰︰「不敢於盛成禮」，謂未立司正之前，立行禮，受獻之時，不祭脯醢，祭先是成禮，不敢成禮於盛時。</p>
<p class="strong" id="p332"><a class="gg-link" href="#p332" onclick="return changeColor(this);"></a>司正升受命，皆命︰「君曰無不醉。」賓及卿大夫皆興，對曰︰「諾。敢不醉！」皆反坐。</p>
<p class="zhushi" id="p333"><a class="gg-link" href="#p333" onclick="return changeColor(this);"></a>皆命者，命賓，命卿大夫也。起對必降席，司正退立西序端。</p>
<p class="jianshu" id="p334"><a class="gg-link" href="#p334" onclick="return changeColor(this);"></a><span class="yinwen">疏</span>「司正」至「反坐」。○注「皆命」至「序端」。○釋曰︰云「起對必降席」者，經云「反坐」，不云「降」，明起對必降席，既對乃反坐也。是以《孝經》云︰「曾子避席，曰︰參不敏。」亦是起對也。知「司正退立西序端」者，此無降文，見《鄉飲酒》云︰「司正升相旅，退立于序端東面。」故知此亦然也。</p>
<p class="strong" id="p335"><a class="gg-link" href="#p335" onclick="return changeColor(this);"></a>主人洗，升，獻士于西階上。士長升，拜受觶，主人拜送觶。</p>
<p class="zhushi" id="p336"><a class="gg-link" href="#p336" onclick="return changeColor(this);"></a>獻士用觶，士賤也。今文觶作觚。</p>
<p class="jianshu" id="p337"><a class="gg-link" href="#p337" onclick="return changeColor(this);"></a><span class="yinwen">疏</span>「主人」至「送觶」。○注「獻士」至「作觚」。○釋曰︰自此盡「立飲」，論獻士之事。云「獻士用觶，士賤也」者，對上大夫已上獻用觚，旅酬乃用觶。此獻士即用觶，故云士賤也。不從今文觚者，若從觚，與大夫巳上何異？故不從。</p>
<p class="strong" id="p338"><a class="gg-link" href="#p338" onclick="return changeColor(this);"></a>士坐祭，立飲，不拜既爵。其他不拜，坐祭，立飲。</p>
<p class="zhushi" id="p339"><a class="gg-link" href="#p339" onclick="return changeColor(this);"></a>他，謂眾士也，亦升受爵，不拜。</p>
<p class="jianshu" id="p340"><a class="gg-link" href="#p340" onclick="return changeColor(this);"></a><span class="yinwen">疏</span>「士坐」至「立飲」。○注「他謂」至「不拜」。○釋曰︰云「他，謂眾士也」者，上云士長，明此士長之外皆眾士也。知「亦升受爵」者，以其士尊於笙之長，笙之長尚受爵於階上，明士得升堂受爵也。言「不拜」者，以其士長得拜，明眾士不拜也。</p>
<p class="strong" id="p341"><a class="gg-link" href="#p341" onclick="return changeColor(this);"></a>乃薦司正與射人一人、司士一人、執冪二人，立于觶南，東上。</p>
<p class="zhushi" id="p342"><a class="gg-link" href="#p342" onclick="return changeColor(this);"></a>天子射人、司士，皆下大夫二人，諸侯則上士，其人數亦如之。司正為上。</p>
<p class="jianshu" id="p343"><a class="gg-link" href="#p343" onclick="return changeColor(this);"></a><span class="yinwen">疏</span>「乃薦」至「東上」。○注「天子」至「為上」。○釋曰︰此等皆士而先薦者，以其皆有事，故先得薦。司士亦先薦者，案《周禮》司士掌群士爵祿、廢置之事，士中之尊，故亦先得薦也。鄭引《周禮‧序官》射人、司士下大夫二人，約出此。「諸侯則上士」者，天子官尊，諸侯宜降一等，以是諸侯射人、司士得在士位中。云「其人數亦如之」者，案《周禮‧序官》︰「射人下大夫二人，上士四人，下士八人。」皆名射人。則諸侯雖使士為之，人數亦等。以其畿外諸侯張三侯，與天子同，故知射人之數亦同也。言此者，欲見射時射人有事非一，故下文注云「大射正，射人之長」，是以《大射禮》大射正及小射正皆有事也。云「司正為上」者，雖同是士，以其為庭長，故設在上先薦之。此經三者當官雖多，皆取長先薦，其餘在於眾位，依齒也。又士位在西有事者，別在觶南，北面東上也。</p>
<p class="strong" id="p344"><a class="gg-link" href="#p344" onclick="return changeColor(this);"></a>辯獻士。士既獻者，立于東方，西面，北上。乃薦士。</p>
<p class="zhushi" id="p345"><a class="gg-link" href="#p345" onclick="return changeColor(this);"></a>每已獻而即位于東方，蓋尊之，畢獻，薦于其位。</p>
<p class="jianshu" id="p346"><a class="gg-link" href="#p346" onclick="return changeColor(this);"></a><span class="yinwen">疏</span>「辯獻」至「薦士」。○注「每已」至「其位」。○釋曰︰云「即位于東方，蓋尊之」者，以其庭中之位，卿東方西面，大夫北面，士西方東面，是東方尊。今卿大夫得獻升堂，位空，故士得獻，即東方卿位，是尊之。以無正文，故云「蓋」以疑之也。知「畢獻，薦之」者，以其經云「辯獻士」，「乃薦士」，故知當畢獻后乃薦也。</p>
<p class="strong" id="p347"><a class="gg-link" href="#p347" onclick="return changeColor(this);"></a>祝史、小臣師亦就其位而薦之。</p>
<p class="zhushi" id="p348"><a class="gg-link" href="#p348" onclick="return changeColor(this);"></a>次士獻之，已，不變位，位自在東方。</p>
<p class="jianshu" id="p349"><a class="gg-link" href="#p349" onclick="return changeColor(this);"></a><span class="yinwen">疏</span>「祝史」至「薦之」。○注「次士」至「東方」。○釋曰︰云「次士獻之，已，不變位」者，對先獻士，士即變位，鄉東方也。云「位自在東方」者，案上設位之時，祝史在門，其小臣在東堂下，是先在東方也。</p>
<p class="strong" id="p350"><a class="gg-link" href="#p350" onclick="return changeColor(this);"></a>主人就旅食之尊而獻之。旅食不拜，受爵，坐祭，立飲。</p>
<p class="zhushi" id="p351"><a class="gg-link" href="#p351" onclick="return changeColor(this);"></a>北面酌，南鄉獻之於尊南。不洗者，以其賤，略之也。亦畢獻乃薦之。主人執虛爵奠于篚，復位。</p>
<p class="jianshu" id="p352"><a class="gg-link" href="#p352" onclick="return changeColor(this);"></a><span class="yinwen">疏</span>「主人」至「立飲」。○注「北面」至「復位」。○釋曰︰云「北面酌，南鄉獻之於尊南」者，案《大射》旅食尊，在西鑮之南，北面。則此主人在南，亦北面以陳尊，向君，若東楹之西，東向設尊，亦是向君為正。彼酌者，尊後東面酌，此亦尊后北面酌，南面獻之於尊南也。云「不洗者，以其賤」者，此乃庶人在官，府史胥徒之輩，故云「賤，略之也」。云「亦畢獻乃薦之」者，亦上文，士此畢獻，乃薦可知。云「主人執虛爵奠於篚，復位」者，此約《大射》獻旅食訖，云執虛爵奠于篚復位，故知也。</p>
<p class="strong" id="p353"><a class="gg-link" href="#p353" onclick="return changeColor(this);"></a>若射，則大射正為司射，如鄉射之禮。</p>
<p class="zhushi" id="p354"><a class="gg-link" href="#p354" onclick="return changeColor(this);"></a>大射正，射人之長者也。如鄉射之禮者，燕為樂卿大夫，宜從其禮也。如者，如其「告弓矢既具」至「退中與算」也。納射器而張侯，其告請先于君，乃以命賓及卿大夫，其為司正者亦為司馬，君與賓為耦。《鄉射記》曰自「君射」至「龍旜」，亦其異者也。薦旅食乃射者，是燕射主於飲酒。</p>
<p class="jianshu" id="p355"><a class="gg-link" href="#p355" onclick="return changeColor(this);"></a><span class="yinwen">疏</span>「若射」至「之禮」。○注「大射」至「飲酒」。○釋曰︰此一經論燕末行射之節。云「大射正，為司射」者，燕禮輕，又不主為射，故射人為擯，又為司正。至射時，大射正為司射。大射之時略於燕，主於射，故大射正為擯，又為司正，至射又親其職，故不同為司射也。云宜從之者，《鄉射》是卿大夫禮，故樂之還從之也。云「如者，如其『告弓矢既具』至『退中與算』也」者，經云如鄉射之禮，明從始至末皆如之。案《鄉射》初，司射告弓矢既具，至三番射訖，而退中與算，故如之也。云「納射器而張侯」者，欲見此與《鄉射》因納射器后即張侯，大射納射器之后無張侯之事，是以特言此也。云「告請先於君，乃以命賓及鄉大夫」者，此《燕禮》與《大射》皆國君之禮，此《燕禮》每事皆先請於君，《大射》亦先請於君，故曰大射初，司射自阼階前請於公，公許，乃命賓。及卿大夫鄉射，西階上告賓曰，弓矢既具，乃告於主人，遂告大夫，是先后異也。云「其為司正者亦為司馬」者，《鄉射》將射，云司正為司馬，此亦於將射，司正為司馬，亦射之也。若然，則上文射人告具，射人請賓，又云射人請立司正，公許，射人遂為司正，皆一人也。必云司正為司馬者，諸侯有常官，嫌與《鄉射》異，故言此也，若士射，則司正不為司馬。云「君與賓為耦」者，欲見《鄉射》賓與主人為耦，此君與賓為耦，亦是異於《鄉射》也。引「《鄉射》記‘君射’至‘龍旃’，亦其異者也」者，謂旌與中異，何者？彼因記國君三處射，旌與中各不同。云「君國中射，則皮樹中，以翿旌獲，白羽與朱羽糅」，言國中，則此《燕射》也。又云「於郊則閭中，以旌獲」，謂諸侯大射在郊。又云「於竟則虎中，龍旃」，謂諸侯賓射在竟。此皆諸侯禮，射雖記在《鄉射》，皆與《鄉射》異也。云「薦旅食乃射者，是燕射主於飲酒」者，此獻士旅食后乃射，是燕射於飲酒，決《大射》未為大夫舉旅之前則射，是彼《大射》主於射故也。</p>
<p class="strong" id="p356"><a class="gg-link" href="#p356" onclick="return changeColor(this);"></a>賓降洗，升媵觚于公，酌散，下拜。公降一等，小臣辭。賓升，再拜稽首。公答再拜。</p>
<p class="zhushi" id="p357"><a class="gg-link" href="#p357" onclick="return changeColor(this);"></a>此當言媵觶，酬之禮皆用觶。言觚者，字之誤也。古者觶字或作角旁氏，由此誤爾。</p>
<p class="jianshu" id="p358"><a class="gg-link" href="#p358" onclick="return changeColor(this);"></a><span class="yinwen">疏</span>「賓降」至「再拜」。○注「此當」至「誤爾」。○釋曰︰自此盡「賓反位」，論賓媵爵於公之節。云「古者觶字或作角旁氏，由此誤爾」者，案《冬官‧梓人》︰「為飲器，勺一升，爵一升，觚二升。獻以爵而酬以觚，一獻而三酬，則一豆矣。」鄭引南郡大守馬季長云︰「觚當為觶，豆當為斗。」鄭康成云︰「古者觶，角傍氏，似觚，故誤為觚，時人又多聞觚，寡聞觗，是以誤為觚。」此注與彼同也。</p>
<p class="strong" id="p359"><a class="gg-link" href="#p359" onclick="return changeColor(this);"></a>賓坐祭，卒爵，再拜稽首。公答再拜。賓降洗象觶，升酌膳，坐奠于薦南，降拜。小臣辭。賓升成拜，公答再拜。賓反位。</p>
<p class="zhushi" id="p360"><a class="gg-link" href="#p360" onclick="return changeColor(this);"></a>反位，反席也。今文曰洗象觚。</p>
<p class="jianshu" id="p361"><a class="gg-link" href="#p361" onclick="return changeColor(this);"></a><span class="yinwen">疏</span>「賓坐祭」至「反位」。○注「反位」至「象觚」。○釋曰︰知「反位，是反席」者，以其堂下無席，堂上乃有之，而云賓升成拜，不云降，明上反位者，反席可知也。</p>
<p class="strong" id="p362"><a class="gg-link" href="#p362" onclick="return changeColor(this);"></a>公坐取賓所媵觶，興。唯公所賜。</p>
<p class="zhushi" id="p363"><a class="gg-link" href="#p363" onclick="return changeColor(this);"></a>至此又言興者，明公崇禮不倦也。今文觶又為觚。</p>
<p class="jianshu" id="p364"><a class="gg-link" href="#p364" onclick="return changeColor(this);"></a><span class="yinwen">疏</span>「公坐」至「所賜」。○注「至此」至「為觚」。○釋曰︰自此盡「士旅酌卒」，論君為士舉旅之事。云「唯公所賜」者，辭與為大夫舉旅同也。云「至此又言興者，明公崇禮不倦也」者，以其說屨升坐之后，理當倦，今言興，明不倦矣。</p>
<p class="strong" id="p365"><a class="gg-link" href="#p365" onclick="return changeColor(this);"></a>受者如初受酬之禮，降，更爵洗，升，酌膳，下拜。小臣辭。升成拜，公答拜。乃就席，坐行之。</p>
<p class="zhushi" id="p366"><a class="gg-link" href="#p366" onclick="return changeColor(this);"></a>坐行之，若今坐相勸酒。</p>
<p class="strong" id="p367"><a class="gg-link" href="#p367" onclick="return changeColor(this);"></a>有執爵者。</p>
<p class="zhushi" id="p368"><a class="gg-link" href="#p368" onclick="return changeColor(this);"></a>士有盥升主酌授之者。</p>
<p class="jianshu" id="p369"><a class="gg-link" href="#p369" onclick="return changeColor(this);"></a><span class="yinwen">疏</span>「有執爵者」。○注「士有」至「之者」。○釋曰︰無算，坐勸酒，有執爵行之者。今此為士舉旅，亦有執爵行之，若無算爵，然後士有盥升，主酌授之者。若然，前三舉旅皆酬者，自酌授人也。</p>
<p class="strong" id="p370"><a class="gg-link" href="#p370" onclick="return changeColor(this);"></a>唯受于公者拜。</p>
<p class="zhushi" id="p371"><a class="gg-link" href="#p371" onclick="return changeColor(this);"></a>公所賜者也，其餘則否。</p>
<p class="strong" id="p372"><a class="gg-link" href="#p372" onclick="return changeColor(this);"></a>司正命執爵者爵辯，卒受者興，以酬士。</p>
<p class="zhushi" id="p373"><a class="gg-link" href="#p373" onclick="return changeColor(this);"></a>欲令惠均。</p>
<p class="jianshu" id="p374"><a class="gg-link" href="#p374" onclick="return changeColor(this);"></a><span class="yinwen">疏</span>「司正」至「酬士」。○注「欲令惠均」。○釋曰︰此所命者，命大夫也。以前三舉旅，辯大夫則止，今此為士舉旅，故及之。云「欲令惠均」者，惠均於室及均於庭也，士特牲爵止，欲得神惠均於室及均於庭。此據人君之惠，均於庭也。</p>
<p class="strong" id="p375"><a class="gg-link" href="#p375" onclick="return changeColor(this);"></a>大夫卒受者以爵興，西階上酬士。士升，大夫奠爵拜，士答拜。</p>
<p class="zhushi" id="p376"><a class="gg-link" href="#p376" onclick="return changeColor(this);"></a>興酬士者，士立堂下，無坐位。</p>
<p class="jianshu" id="p377"><a class="gg-link" href="#p377" onclick="return changeColor(this);"></a><span class="yinwen">疏</span>「大夫」至「答拜」。○注「興酬」至「坐位」。○釋曰︰此即上文司正所命者也。云「興酬士者，士立堂下，無坐位」者，凡禮，堂上有席者坐，堂下無席者立。是以《禮記‧檀弓》工尹商陽是士，而云「朝不坐」，堂下無坐位者也。</p>
<p class="strong" id="p378"><a class="gg-link" href="#p378" onclick="return changeColor(this);"></a>大夫立卒爵，不拜，實之。士拜受，大夫拜送。士旅于西階上，辯。</p>
<p class="zhushi" id="p379"><a class="gg-link" href="#p379" onclick="return changeColor(this);"></a>祝史、小臣，旅食皆及焉。</p>
<p class="jianshu" id="p380"><a class="gg-link" href="#p380" onclick="return changeColor(this);"></a><span class="yinwen">疏</span>「大夫」至「上辯」。○注「祝史」至「及焉」。○釋曰︰知旅食皆及者，以士未得獻時，旅酬不及。得獻之后，旅則及之。旅食亦次士得獻，故知亦酬及之，其庶子以下未得獻者，至獻后無算爵及焉。</p>
<p class="strong" id="p381"><a class="gg-link" href="#p381" onclick="return changeColor(this);"></a>士旅酌。</p>
<p class="zhushi" id="p382"><a class="gg-link" href="#p382" onclick="return changeColor(this);"></a>旅，序也。士以次序自酌相酬，無執爵者。</p>
<p class="strong" id="p383"><a class="gg-link" href="#p383" onclick="return changeColor(this);"></a>卒。</p>
<p class="strong" id="p384"><a class="gg-link" href="#p384" onclick="return changeColor(this);"></a>主人洗，升自西階，獻庶子于阼階上，如獻士之禮。辯，降洗，遂獻左右正與內小臣，皆於阼階上，如獻庶子之禮。</p>
<p class="zhushi" id="p385"><a class="gg-link" href="#p385" onclick="return changeColor(this);"></a>庶子，掌正六牲之體及舞位，使國子修德學道，世子之官也，而與膳宰、樂正聯事。樂正亦教國子以舞。左右正，謂樂正、僕人正也。小樂正立于西縣之北，僕人正、僕人師、僕人士立于其北，北上。大樂正立于東縣之北。若射，則僕人正、僕人士陪于工後。內小臣、奄人掌君陰事陰令，后夫人之官也，皆獻于阼階上，別於外內臣也。獻正下及內小臣，則磬人、鍾人、鑮人、鼓人、僕人之屬盡獻可知也。凡獻皆薦也。</p>
<p class="jianshu" id="p386"><a class="gg-link" href="#p386" onclick="return changeColor(this);"></a><span class="yinwen">疏</span>「卒主」至「之禮」。○注「庶子」至「薦也」。○釋曰︰此一經獻庶子以下之節。云「庶子，掌正六牲之體及舞位，使國子修德學道，世子之官也」者，案《周禮‧諸子職》云︰「大祭祀，正六牲之體。凡樂事，正舞位。」國子存游倅，使之修德學道，彼天子諸子之官，屬大子。若據諸侯，為世子之官。引之者，以天子謂之諸子，諸侯謂之庶子，掌公卿大夫士之適子，掌事寔同，故取《諸子職》解此庶子之事。云「而與膳宰、樂正聯事」者，以掌正六牲之體，得與膳宰聯事；掌國子修德學道，得與樂正聯事；以其樂正亦掌教國子故也。言此者，欲見膳宰得獻，此庶子亦得獻之意。云「樂正亦教國子之舞」者，欲見庶子掌國子得與樂正聯事。云「左右正，謂樂正、僕人正也」，僕人正以下至「北上」，鄭知義然者，見《大射禮》而知。云「左右正」者，據中庭為左右，《大射禮》工遷於東，僕人正亦與樂正同處，名曰左正，復云右正，明是小樂正在西為一也。若小樂正不在西，大射之禮不得有左右正之文。又兩面俱縣，明大、小樂正各監一縣。又知「僕人正」以下在小樂正之北北上者，以《鄉射》弟子相工皆在西，今僕人正以下亦是相工之人，故知亦在西方也。又工堂上西階之東相工者，宜近其事，故在西方樂正之北也。又知「北上」者，以《大射》、《鄉射》工遷在下之時，皆北上統於樂正，今相者以工為主，明在堂下，則宜北統於堂上矣。下又知「大樂正在東縣北」者，約《鄉射》云︰「縣于洗東北。」至射時遷樂於阼階下之東南，堂前三笴西面，北上，坐樂正北面，立于其南，是得為一証也。云「若射」以下至「工后」者，案《大射》將射之時，工遷於下東坫之東南，西面，北上坐，相者以工為主，故知相工陪於東，即在工后也。云「內小臣、奄人掌君陰事陰令，后夫人之官也」者，案《天官‧小臣‧序官》云︰「內小臣奄上士四人。」其職云︰「掌王之陰事陰令。」鄭注云︰「陰事，群妃御見之事。陰令，王所求為於北宮。」彼后之官，兼云夫人者，欲見諸侯夫人內小臣亦與后之內小臣職同，故雙言之。云「皆獻於阼階上，別於外內臣也」者，臣云外內者，案《周禮》有外內命夫，鄭注云︰「外命夫六鄉以出。」案內命夫，朝廷卿大夫，則諸侯臣在鄉遂及采地者為外臣，在朝廷者為內臣。但外內臣皆獻於西階上，此獻於阼階，故云「別於外內臣」也。云「則磬人」以下至「盡獻可知也」者，此據《周禮》天子有此官，諸侯並以下士為之，則諸侯亦有此官，以其庭中之樂，軒縣別有鍾、磬、鑮、鼓，故知也。兼言僕人者，此經直見僕人正，不見僕人師、僕人士，《大射》見之。內小臣、奄人之賤者尚得獻，明此等皆得獻可知也。知「凡獻皆薦」者，以經云「如獻士」，獻士有薦，凡此等獻訖，明皆有薦也。</p>
<p class="strong" id="p387"><a class="gg-link" href="#p387" onclick="return changeColor(this);"></a>無算爵。</p>
<p class="zhushi" id="p388"><a class="gg-link" href="#p388" onclick="return changeColor(this);"></a>算，數也，爵行無次無數，唯意所勸，醉而止。</p>
<p class="jianshu" id="p389"><a class="gg-link" href="#p389" onclick="return changeColor(this);"></a><span class="yinwen">疏</span>○釋曰︰自此盡「無算樂」，論酒行樂作無次數之節。云「爵行無次無數」者，此對四舉旅以前，皆有次有數，此則無次數也。</p>
<p class="strong" id="p390"><a class="gg-link" href="#p390" onclick="return changeColor(this);"></a>士也，有執膳爵者，有執散爵者。執膳爵者酌以進公，公不拜，受。執散爵者酌以之公，命所賜。所賜者興，受爵，降席下，奠爵，再拜稽首。公答拜。</p>
<p class="zhushi" id="p391"><a class="gg-link" href="#p391" onclick="return changeColor(this);"></a>席下，席西也。古文曰︰公答再拜。</p>
<p class="jianshu" id="p392"><a class="gg-link" href="#p392" onclick="return changeColor(this);"></a><span class="yinwen">疏</span>「士也」至「答拜」。○注「席下」至「再拜」。○釋曰︰自旅酬已前，受公爵皆降，拜，升成拜。至此不復降拜者，禮殺故也。云「席下，席西也」者，賓與卿大夫席皆南面統於君，皆以東為上，故知席下為席西也。</p>
<p class="strong" id="p393"><a class="gg-link" href="#p393" onclick="return changeColor(this);"></a>受賜爵者以爵就席坐，公卒爵，然後飲。</p>
<p class="zhushi" id="p394"><a class="gg-link" href="#p394" onclick="return changeColor(this);"></a>不敢先虛爵，明此勸惠從尊者來也。</p>
<p class="jianshu" id="p395"><a class="gg-link" href="#p395" onclick="return changeColor(this);"></a><span class="yinwen">疏</span>「受賜」至「后飲」。○注「不敢」至「來也」。○釋曰︰上已言君命所賜，至此經云「受賜」，自然惠從尊者來。但先君受爵，似惠不由君來，故后飲然後授虛爵，是由尊者來，故后飲之也。此執爵者皆酌行之以遍，唯卒爵者興以酬士，自酌與之，是以《鄉飲酒》、《鄉射》皆云︰「辯，卒受者興，以旅在下者」。注云︰「不使執觶者酌，以其將旅，不以已尊孤人也。」</p>
<p class="strong" id="p396"><a class="gg-link" href="#p396" onclick="return changeColor(this);"></a>執膳爵者受公爵，酌，反奠之。</p>
<p class="zhushi" id="p397"><a class="gg-link" href="#p397" onclick="return changeColor(this);"></a>宴歡在於飲酒，成其意。</p>
<p class="jianshu" id="p398"><a class="gg-link" href="#p398" onclick="return changeColor(this);"></a><span class="yinwen">疏</span>「執膳」至「奠之」。○注「宴歡」至「其意」。○釋曰︰云「成其意」者，君意欲得皆醉，今執膳者酌，反奠於君前，望當君心，故云「宴歡在於飲酒，成其意」也。</p>
<p class="strong" id="p399"><a class="gg-link" href="#p399" onclick="return changeColor(this);"></a>受賜爵者興，授執散爵，執散爵者乃酌行之。</p>
<p class="zhushi" id="p400"><a class="gg-link" href="#p400" onclick="return changeColor(this);"></a>予其所勸者。</p>
<p class="strong" id="p401"><a class="gg-link" href="#p401" onclick="return changeColor(this);"></a>唯受爵於公者拜。卒受爵者興，以酬士于西階上。士升，大夫不拜，乃飲實爵。</p>
<p class="zhushi" id="p402"><a class="gg-link" href="#p402" onclick="return changeColor(this);"></a>乃猶而也。</p>
<p class="jianshu" id="p403"><a class="gg-link" href="#p403" onclick="return changeColor(this);"></a><span class="yinwen">疏</span>注「乃猶而也」。○釋曰︰轉乃為而者，「乃」是緩辭。此將勸士，士已升階，大夫即飲，不可為乃，故從而解之也。</p>
<p class="strong" id="p404"><a class="gg-link" href="#p404" onclick="return changeColor(this);"></a>士不拜，受爵。大夫就席。士旅酌，亦如之。公有命徹冪，則卿大夫皆降，西階下，北面，東上，再拜稽首。公命小臣辭。公答再拜，大夫皆辟。</p>
<p class="zhushi" id="p405"><a class="gg-link" href="#p405" onclick="return changeColor(this);"></a>命徹冪者，公意殷勤，必盡酒也。小臣辭，不升成拜，明雖醉，正臣禮也。不言賓，賓彌臣也。君答拜於上，示不虛受也。</p>
<p class="jianshu" id="p406"><a class="gg-link" href="#p406" onclick="return changeColor(this);"></a><span class="yinwen">疏</span>「士不」至「皆辟」。○注「命徹」至「受也」。○釋曰︰云「士旅酌，亦如之」者，亦如大夫相酌之法。云「公有命徹冪」者，此君尊，在東楹之西，專大惠，故待無算爵乃徹冪。《鄉飲酒》尊在房戶之間，賓主共之，故賓至則徹之，與此異也。云「小臣辭，不升成拜，明雖醉，正臣禮也」者，臣之禮當下拜為正，今不言升成拜者，於下已拜，是雖無算爵，已醉而不倦，行臣禮，禮之正也。云「不言賓，賓彌臣也」者，經直言「卿大夫皆降」，不別言賓，是燕末賓同於臣。言彌者，上旅酬云「若賓若長」，猶言賓，但言賜不言酬己，是賓卑。今乃設賓，不言賓，是賓彌臣，故同臣例也。云「君答拜於上，示不虛受也」者，案《燕義》云︰「禮無不答，言上之不虛取於下也。」彼釋此言也，但彼言不虛取於下者，總申此燕禮君答拜之事，不獨為此言也。</p>
<p class="strong" id="p407"><a class="gg-link" href="#p407" onclick="return changeColor(this);"></a>遂升，反坐。士終旅於上，如初。</p>
<p class="zhushi" id="p408"><a class="gg-link" href="#p408" onclick="return changeColor(this);"></a>卿大夫降而爵止，於其反席卒之。</p>
<p class="jianshu" id="p409"><a class="gg-link" href="#p409" onclick="return changeColor(this);"></a><span class="yinwen">疏</span>「遂升」至「如初」。○注「卿大」至「卒之」。○釋曰︰云「卿大夫降而爵止」者，上文已云「大夫不拜，乃飲實爵，士不拜受爵」，是大夫飲訖爵止也。云「於其反席卒之」者，謂上士受得大夫爵，此經云「士終旅於上如初」，是於大夫反席，士卒之也。</p>
<p class="strong" id="p410"><a class="gg-link" href="#p410" onclick="return changeColor(this);"></a>無算樂。</p>
<p class="zhushi" id="p411"><a class="gg-link" href="#p411" onclick="return changeColor(this);"></a>升、歌、間、合無數也，取歡而已，其樂章亦然。</p>
<p class="jianshu" id="p412"><a class="gg-link" href="#p412" onclick="return changeColor(this);"></a><span class="yinwen">疏</span>○釋曰︰此無算對上升歌笙間合，各依次第而三終，有次有數。此則任君之情，無次無數，其《詩》樂章亦然，亦無次無數。</p>
<p class="strong" id="p413"><a class="gg-link" href="#p413" onclick="return changeColor(this);"></a>宵則庶子執燭於阼階上，司宮執燭於西階上，甸人執大燭於庭，閽人為大燭於門外。</p>
<p class="zhushi" id="p414"><a class="gg-link" href="#p414" onclick="return changeColor(this);"></a>宵，夜也。燭，燋也。甸人，掌共薪蒸者。庭大燭，為位廣也。閽人，門人也。為，作也，作大燭以俟賓客出。</p>
<p class="jianshu" id="p415"><a class="gg-link" href="#p415" onclick="return changeColor(this);"></a><span class="yinwen">疏</span>「宵則」至「門外」。○注「宵夜」至「客出」。○釋曰︰凡燕法設燭者，或射之后，終燕則至宵也。或冬之日不射亦宵，夏之日不射未必至宵也。云「燭，燋也」者，古者無麻燭，而用荊燋，故《少儀》云主人「執燭抱燋」，鄭云︰「未爇曰燋。」但在地曰燎，執之曰燭，於地廣設之則曰大燭。其燎亦名大燭，故《詩》云︰「庭燎之光。」毛云「庭燎，大燭」也，鄭云「夜未央，而於庭設大燭。」毛、鄭並指此「甸人執大燭」之文也。《司烜氏》云︰「凡邦之大事，共墳燭庭燎。」「玄謂墳，大也，樹於門外曰大燭，於門內曰庭燎。」言樹，則大燭亦在地，廣設之而已。此閽人為大燭於門外者，亦是大燭在地者。案《郊特牲》云︰「庭燎之百由齊桓公始也。」注云︰「僭天子也。庭燎之差，公蓋五十，侯、伯、子、男皆三十。」文出《大戴禮》也。此亦諸侯禮，以燕禮輕，故不言庭燎設大燭而已。云「甸人，掌共薪蒸者」，《天官‧甸師氏職》文。引之者，以其內有燭燋，故使之在門為大燭也。云「閽人，門人也」者，案《天官‧閽人》「掌守王中門之禁」，諸侯亦當然。</p>
<p class="strong" id="p416"><a class="gg-link" href="#p416" onclick="return changeColor(this);"></a>賓醉，北面坐取其薦脯以降。</p>
<p class="zhushi" id="p417"><a class="gg-link" href="#p417" onclick="return changeColor(this);"></a>取脯，重得君賜。</p>
<p class="strong" id="p418"><a class="gg-link" href="#p418" onclick="return changeColor(this);"></a>奏《陔》。</p>
<p class="zhushi" id="p419"><a class="gg-link" href="#p419" onclick="return changeColor(this);"></a>《陔》，《陔夏》，樂章也。賓出奏《陔夏》，以為行節也。凡《夏》，以鍾鼓奏之。</p>
<p class="jianshu" id="p420"><a class="gg-link" href="#p420" onclick="return changeColor(this);"></a><span class="yinwen">疏</span>「奏陔」。○注「陔夏」至「奏之」。○釋曰︰云「陔，陔夏」者，案《鍾師》「九夏」之中有《陔夏》，《九夏》皆是《詩》。《詩》為樂章，故知樂章也。云「賓出奏《陔夏》，以為行節也」者，此及《鄉飲酒》皆於賓出奏《陔夏》，明此為行節戒之，使不失禮。云「凡《夏》，以鍾鼓奏之」者，案《周禮‧鍾師》云︰「以鍾鼓奏《九夏》。」鄭注云︰「先奏鍾次擊鼓。」是凡《夏》皆以鍾鼓奏之。</p>
<p class="strong" id="p421"><a class="gg-link" href="#p421" onclick="return changeColor(this);"></a>賓所執脯，以賜鍾人于門內霤，遂出。</p>
<p class="zhushi" id="p422"><a class="gg-link" href="#p422" onclick="return changeColor(this);"></a>必賜鍾人，鍾人掌以鍾鼓奏《九夏》。今奏《陔》以節己，用賜脯以報之，明雖醉不忘禮。古文賜作錫。</p>
<p class="strong" id="p423"><a class="gg-link" href="#p423" onclick="return changeColor(this);"></a>卿大夫皆出。</p>
<p class="zhushi" id="p424"><a class="gg-link" href="#p424" onclick="return changeColor(this);"></a>隨賓出也。</p>
<p class="strong" id="p425"><a class="gg-link" href="#p425" onclick="return changeColor(this);"></a>公不送。</p>
<p class="zhushi" id="p426"><a class="gg-link" href="#p426" onclick="return changeColor(this);"></a>賓禮訖，是臣也。</p>
<p class="strong" id="p427"><a class="gg-link" href="#p427" onclick="return changeColor(this);"></a>公與客燕，</p>
<p class="zhushi" id="p428"><a class="gg-link" href="#p428" onclick="return changeColor(this);"></a>謂四方之使者。</p>
<p class="jianshu" id="p429"><a class="gg-link" href="#p429" onclick="return changeColor(this);"></a><span class="yinwen">疏</span>「公與客燕」。○注「謂四方之使者」。○釋曰︰自此盡「敢拜賜命」，論與異國臣將燕，使卿大夫就館戒客之辭事。但燕異國卿大夫與臣子同，唯戒賓為異，故於禮末特見之也。云「謂四方之使」者，以其云「客」，以寡君對之，故知四方使卿大夫來聘，主君將燕之也。</p>
<p class="strong" id="p430"><a class="gg-link" href="#p430" onclick="return changeColor(this);"></a>曰︰「寡君有不腆之酒，以請吾子之與寡君須臾焉，使某也以請。」</p>
<p class="zhushi" id="p431"><a class="gg-link" href="#p431" onclick="return changeColor(this);"></a>君使人戒客辭也。禮使人各以其爵。寡，鮮也，猶言少德，謙也。腆，膳也。上介出請入告。古文腆皆作殄，今文皆曰不腆酒，無之。</p>
<p class="jianshu" id="p432"><a class="gg-link" href="#p432" onclick="return changeColor(this);"></a><span class="yinwen">疏</span>「曰寡」至「以請」。○注「君使」至「無之」。○釋曰︰云「禮使人各以其爵」者，案《公食大夫》云︰「使大夫戒，各以其爵。」以其大聘使卿，小聘使大夫，爵不同，故主君亦以其爵戒之也。云「上戒出請入告」者，亦約《公食》使者至館門外，客使者上介出請事，入告賓。但彼食禮重，故三辭，此燕禮輕，故再辭，為異耳。又彼見賓出，拜辱，大夫不答拜，此不言者，文不具。</p>
<p class="strong" id="p433"><a class="gg-link" href="#p433" onclick="return changeColor(this);"></a>對曰︰「寡君，君之私也。君無所辱賜于使臣，臣敢辭。」</p>
<p class="zhushi" id="p434"><a class="gg-link" href="#p434" onclick="return changeColor(this);"></a>上介出答主國使者辭也。私，謂獨有恩厚也。君無所為辱賜於使臣，謙不敢當也。敢者，怖懼用勢決之辭。</p>
<p class="jianshu" id="p435"><a class="gg-link" href="#p435" onclick="return changeColor(this);"></a><span class="yinwen">疏</span>「對曰」至「敢辭」。○注「上介」至「之辭」。○釋曰︰云「敢者，怖懼用勢決之辭也」者，謂若怖懼之事，不避危難，用勢往決之，故云用勢決之辭也。</p>
<p class="strong" id="p436"><a class="gg-link" href="#p436" onclick="return changeColor(this);"></a>「寡君固曰『不腆』，使某固以請。」「寡君，君之私也，君無所辱賜于使臣，臣敢固辭。」</p>
<p class="zhushi" id="p437"><a class="gg-link" href="#p437" onclick="return changeColor(this);"></a>重傳命。固，如故。</p>
<p class="strong" id="p438"><a class="gg-link" href="#p438" onclick="return changeColor(this);"></a>「寡君固曰『不腆』，使某固以請。」「某固辭，不得命，敢不從！」</p>
<p class="zhushi" id="p439"><a class="gg-link" href="#p439" onclick="return changeColor(this);"></a>許之也。於是出見主國使者，辭以見許為得命。今文無使某。</p>
<p class="strong" id="p440"><a class="gg-link" href="#p440" onclick="return changeColor(this);"></a>致命曰︰「寡君使某，有不腆之酒，以請吾子之與寡君須臾焉。」</p>
<p class="zhushi" id="p441"><a class="gg-link" href="#p441" onclick="return changeColor(this);"></a>親相見，致君命辭也。</p>
<p class="strong" id="p442"><a class="gg-link" href="#p442" onclick="return changeColor(this);"></a>「君貺寡君多矣，又辱賜于使臣，臣敢拜賜命。」</p>
<p class="zhushi" id="p443"><a class="gg-link" href="#p443" onclick="return changeColor(this);"></a>貺，賜也，猶愛也。敢拜賜命，從使者拜君之賜命，猶謙不必辭也。</p>
<p class="jianshu" id="p444"><a class="gg-link" href="#p444" onclick="return changeColor(this);"></a><span class="yinwen">疏</span>注「敢拜」至「辭也」。○釋曰︰主君使大夫往戒，只為燕事。今客從之者，來就燕。而云拜主君賜燕之命者，謙不必有燕事。</p>
<p class="strong" id="p445"><a class="gg-link" href="#p445" onclick="return changeColor(this);"></a>記。燕，朝服於寢。</p>
<p class="zhushi" id="p446"><a class="gg-link" href="#p446" onclick="return changeColor(this);"></a>朝服者，諸侯與其群臣日視朝之服也。謂冠玄端、緇帶、素韠，白屨也。燕於路寢，相親昵也。今辟雍十月行此燕禮。玄冠而衣皮弁服，與禮異也。</p>
<p class="jianshu" id="p447"><a class="gg-link" href="#p447" onclick="return changeColor(this);"></a><span class="yinwen">疏</span>「記燕朝服於寢」。○注「朝服」至「異也」。○釋曰︰凡記皆記經不具者，以經不言燕服及燕處，故記人言之也。云「謂冠玄端、緇帶、素韠、白屨」者，皆《士冠禮》文。案《屨人》注︰「天子諸侯吉事皆舄。」諸侯朝服素裳、素韠，應白舄，而云白屨者，引《士冠禮》成文。其實諸侯當白舄，其臣則白屨也。鄭注《周禮‧屨人》云︰「復下曰舄，襌下曰屨。」下謂底，以此為異也。云「燕於路寢，相親昵也」，知燕於寢者，以其饗在廟，明燕在寢私處可知也。引漢法，欲見與古異者。周時玄冠服則緇布衣，今衣皮弁服，是其異也。</p>
<p class="strong" id="p448"><a class="gg-link" href="#p448" onclick="return changeColor(this);"></a>［其牲，狗也。</p>
<p class="zhushi" id="p449"><a class="gg-link" href="#p449" onclick="return changeColor(this);"></a>狗取擇人也，明非其人不與為禮也。］</p>
<p class="strong" id="p450"><a class="gg-link" href="#p450" onclick="return changeColor(this);"></a>亨于門外東方。</p>
<p class="zhushi" id="p451"><a class="gg-link" href="#p451" onclick="return changeColor(this);"></a>亨於門外，臣所掌也。</p>
<p class="jianshu" id="p452"><a class="gg-link" href="#p452" onclick="return changeColor(this);"></a><span class="yinwen">疏</span>「亨于門外東方」。○注「亨于」至「掌也」。○釋曰︰此君禮，故云臣使掌。案《公食》記云︰「亨于門外東方。」注云︰「必於門外者，大夫之事也。」注不同者，以其饗食在廟，嚴凝宜親監視，不得言臣所掌，故注云大夫之事也。《鄉飲酒》亨狗于堂東北者，非君禮，是臣於堂東北。不在外者，宜主人親供，又法陽氣之所始，故三者注皆不同也。</p>
<p class="strong" id="p453"><a class="gg-link" href="#p453" onclick="return changeColor(this);"></a>若與四方之賓燕，則公迎之于大門內，揖讓升。</p>
<p class="zhushi" id="p454"><a class="gg-link" href="#p454" onclick="return changeColor(this);"></a>四方之賓，謂來聘者也。自戒至於拜至，皆如《公食》，亦告饌具而後公即席。小臣請執冪、請羞者，乃迎賓也。</p>
<p class="jianshu" id="p455"><a class="gg-link" href="#p455" onclick="return changeColor(this);"></a><span class="yinwen">疏</span>「若與」至「讓升」。○注「四方」至「賓也」。○釋曰︰云「自戒至於拜至，皆如《公食》」者，此燕用狗，彼用大牢；此戒賓再辭，彼三辭；至於卿大夫立位，皆不同。而云如《公食》者，謂除此之外如之。若然，依《公食》從首「使大夫戒，各以其爵，上介出請入告」已下，至「北面再拜稽首」，皆如之，饌具之等，不如之也。云「亦告饌具而后公即席。小臣請執冪、請羞者，乃迎賓也」者，言此者，欲見燕四方賓，此等依上文與燕己臣子同，亦不如《公食》。以其《公食》公無席，又無入廟之事，又《公食》無請執冪羞膳，故別言此也。</p>
<p class="strong" id="p456"><a class="gg-link" href="#p456" onclick="return changeColor(this);"></a>賓為苟敬，席于阼階之西，北面。有脀，不嚌肺，不啐酒。其介為賓。</p>
<p class="zhushi" id="p457"><a class="gg-link" href="#p457" onclick="return changeColor(this);"></a>苟，且也，假也。主國君饗時，親進醴于賓。今燕，又宜獻焉。人臣不敢褻煩尊者，至此升堂而辭讓，欲以臣禮燕，為恭敬也。於是席之如獻諸公之位。言苟敬者，賓實主國所宜敬也。脀，折俎也。不嚌啐，似若尊者然也。介門西北面，西上，公降迎上介以為賓，揖讓升，如初禮。主人獻賓、獻公，既獻苟敬，乃媵觚，群臣即位，如燕也。</p>
<p class="jianshu" id="p458"><a class="gg-link" href="#p458" onclick="return changeColor(this);"></a><span class="yinwen">疏</span>「賓為」至「為賓」。○注「苟且」至「燕也」。○釋曰︰云「主國君饗時，親進醴于賓」者，謂行聘享訖，禮賓之時，君親酌醴進于賓。若然，前有饗食，不言之者，饗禮亡，無以可言。食禮又無酒醴所獻之事，故不言，而云饗時也。云「今燕，又宜獻焉」者，案上燕己臣子，使宰夫為主人，知此親獻者，若不親獻，即同己臣子，賓何須辭之而為苟敬，故知君當親獻焉。云「至此升堂而辭讓」者，若此時升堂，不辭即行燕賓之禮，故知辭之在初升堂時。云「欲以臣禮燕，為恭敬也」者，此謂在阼西，北面，故云「席之如諸公之位」也。云「言苟敬者，賓實主國所宜敬也」者，賓實主國所宜敬，但為辭讓，故以命介為賓，不得敬之。今雖以介為賓，不可全不敬，於是席之於阼階西，且敬也，故云苟敬也。云」不嚌啐，似若尊者然也」者，案此《燕禮》與《大射》、《鄉射》皆不嚌啐，是諸公如鄉禮，今聘卿在諸公之坐，亦不嚌不啐，是為似若諸公尊者然也。云「介門西北面，西上」者，約《聘禮》而知也。云「公降迎上介以為賓，揖讓升，如初禮」者，此如上文，燕己臣子以大夫為賓者，同故云如初禮也。云「主人獻賓、獻公，既獻苟敬，乃媵觚」者，若上燕己臣子之時，獻賓、獻公既，即媵觶以酬賓，但苟敬之。前宜有薦、有俎，實與君同，明知獻公后即獻苟敬，乃可酬賓也。云「群臣即位，如燕」者，如上燕已臣子同。若然，群臣不待迎賓入，乃從君入者，以其皆蒙獻酬，故因其先至寢門，故小臣引之即入，不待賓入后也。</p>
<p class="strong" id="p459"><a class="gg-link" href="#p459" onclick="return changeColor(this);"></a>無膳尊，無膳爵。</p>
<p class="zhushi" id="p460"><a class="gg-link" href="#p460" onclick="return changeColor(this);"></a>降尊以就卑也。</p>
<p class="jianshu" id="p461"><a class="gg-link" href="#p461" onclick="return changeColor(this);"></a><span class="yinwen">疏</span>「無膳尊無膳爵」。○注「降尊以就卑」。○釋曰︰《郊特牲》云︰「三獻之介，君專席而酢焉，此降尊以就卑也。」注云︰「三獻，卿大夫來聘，主君饗燕之，以介為賓，賓為苟敬，則徹重席而受酢也。專猶單也。」彼與此事同，故鄭引彼經以証此。燕己臣子，不見有君親受賓酢。若燕異國臣子，得有專席，受酢者獻卿大夫之后，依次各為此三人舉旅。獻士之后，賓乃媵觶於公，賓取所媵觶為士舉旅，應以為酢君，君專席而受之也。</p>
<p class="strong" id="p462"><a class="gg-link" href="#p462" onclick="return changeColor(this);"></a>與卿燕則大夫為賓，與大夫燕亦大夫為賓。</p>
<p class="zhushi" id="p463"><a class="gg-link" href="#p463" onclick="return changeColor(this);"></a>不以所與燕者為賓者，燕為序歡心，賓主敬也。公父文伯飲南宮敬叔酒，以路堵父為客，此之謂也。君但以大夫為賓者，大夫卑，雖尊之，猶遠于君。今文無則，下無燕。</p>
<p class="jianshu" id="p464"><a class="gg-link" href="#p464" onclick="return changeColor(this);"></a><span class="yinwen">疏</span>「與卿」至「為賓」。○注「不以」至「無燕」。○釋曰︰此謂與已臣子燕法。若與異國賓燕，皆用上介為賓，如上說也。云「公父文伯」已下，是《魯語》文。此三人皆魯大夫，自相燕法。云「此之謂也」者，此謂不使所為燕者為賓之義。云「君恆以大夫為賓者，大夫卑，雖尊之，猶遠於君」者，案《禮記‧燕義》云︰「不以公卿為賓，而以大夫為賓，為疑也，明嫌之義也。」注云︰「公卿尊矣，復以為賓，則尊與君大相近。」是不用公卿為賓，恐逼君用大夫為賓。雖尊之，猶遠於君，不畏逼君也。</p>
<p class="strong" id="p465"><a class="gg-link" href="#p465" onclick="return changeColor(this);"></a>羞膳者與執冪者，皆士也。</p>
<p class="zhushi" id="p466"><a class="gg-link" href="#p466" onclick="return changeColor(this);"></a>尊君也。膳宰卑於士。</p>
<p class="jianshu" id="p467"><a class="gg-link" href="#p467" onclick="return changeColor(this);"></a><span class="yinwen">疏</span>「羞膳」至「士也」。○注「尊君」至「於士」。○釋曰︰經直云請執冪與羞膳，不辨其人，故記人言之。云「尊君也，膳宰卑於士」者，言膳宰，別小膳宰也，以其下云「羞卿者小膳宰」，明於君者，士也，士尊於小膳宰也。若然，士則膳宰之長者，故下注「小膳宰」云「膳宰之佐也」。</p>
<p class="strong" id="p468"><a class="gg-link" href="#p468" onclick="return changeColor(this);"></a>羞卿者，小膳宰也。</p>
<p class="zhushi" id="p469"><a class="gg-link" href="#p469" onclick="return changeColor(this);"></a>膳宰之佐也。</p>
<p class="strong" id="p470"><a class="gg-link" href="#p470" onclick="return changeColor(this);"></a>若以樂納賓，則賓及庭，奏《肆夏》。賓拜酒，主人答拜而樂闋。公拜受爵而奏《肆夏》，公卒爵，主人升受爵以下而樂闋。</p>
<p class="zhushi" id="p471"><a class="gg-link" href="#p471" onclick="return changeColor(this);"></a>《肆夏》，樂章也，今亡。以鍾鑮播之，鼓磬應之，所謂金奏也。記曰「入門而縣興」，「示易以敬也」。卿大夫有王事之勞，則奏此樂焉。</p>
<p class="jianshu" id="p472"><a class="gg-link" href="#p472" onclick="return changeColor(this);"></a><span class="yinwen">疏</span>「若以」至「樂闋」。○注「肆夏」至「樂焉」。○釋曰︰自此盡「若舞則勺」，論臣子有王事之勞與之燕之事。云「若」者，不定之辭，以其常燕已臣子無樂，王事之勞，或有或無，故言若也。云「《肆夏》，樂章也，今亡」者，鄭注《鍾師》云︰「《九夏》皆《詩》篇名，《頌》之族類也。此歌之大者，載在樂章。樂崩亦從而亡。是以《頌》不能具也。」云「以鍾鑮播之，鼓磬應之」者，《鍾師》云「掌金奏」，鄭注云︰「擊金以為奏樂之節。金謂鍾及鑮。」又云︰「凡樂事以鍾鼓奏《九夏》。」鄭注云︰「先擊鍾，次擊鼓。」是奏《肆夏》時有鍾、鑮、鼓、磬。彼經注雖不言磬，但縣內有此四者，故鄭兼言磬也。言「所謂金奏也」者，所謂《鍾師》掌金奏也。云「記曰」者，此鄭引二記之文。何者？云「入門而縣興」，是《仲尼》之文。《仲尼燕居》云︰「兩君相見，揖讓而入門，入門而縣興，揖讓而升堂，升堂而樂闋。」《郊特牲》云︰「賓入大門而奏《肆夏》，示易以敬也。」必引二記文者，以燕在寢，賓及庭、及寢庭，與《仲尼燕居》入門而縣興事相類，故引之，証賓及庭樂作之義也。此《肆夏》以金奏之，故引《郊特牲》示易以敬，証用《肆夏》之義也。不取賓入大門者，大門非寢門故也。云「卿大夫有王事之勞，則奏此樂焉」，知者，以發首陳君與臣子常燕，及聘使之臣燕，次論四方賓燕，今此言賓及庭奏《肆夏》，則非尋常大夫為賓。與宰夫為主人相對者，謂若賓為苟敬四方賓之類，特奏《肆夏》，其事既重，若非有王事之勞，何以致此。故知是臣有王事之勞者，乃奏此樂也。</p>
<p class="strong" id="p473"><a class="gg-link" href="#p473" onclick="return changeColor(this);"></a>升歌《鹿鳴》，下管《新宮》，笙入三成。</p>
<p class="zhushi" id="p474"><a class="gg-link" href="#p474" onclick="return changeColor(this);"></a>《新宮》，《小雅》逸篇也。管之入三成，謂三終也。</p>
<p class="jianshu" id="p475"><a class="gg-link" href="#p475" onclick="return changeColor(this);"></a><span class="yinwen">疏</span>「升歌」至「三成」。○注「新宮」至「終也」。○釋曰︰《鹿鳴》不言工，歌《新宮》不言笙，奏而言升歌、下管者，欲明笙奏異於常燕，常燕即上所陳四節是也。今工歌《鹿鳴》三終，與笙奏全別，故特言。下管《新宮》，乃始笙入三成者，止謂笙奏《新宮》三終，申說「下管」之義。云「《新宮》，《小雅》逸篇也」，知在《小雅》者，以配《鹿鳴》，而言《鹿鳴》是《小雅》，明《新宮》，《小雅》可知。</p>
<p class="strong" id="p476"><a class="gg-link" href="#p476" onclick="return changeColor(this);"></a>遂合鄉樂。</p>
<p class="zhushi" id="p477"><a class="gg-link" href="#p477" onclick="return changeColor(this);"></a>鄉樂，《周南》、《召南》六篇。言遂者，不間也。</p>
<p class="strong" id="p478"><a class="gg-link" href="#p478" onclick="return changeColor(this);"></a>若舞，則《勺》。</p>
<p class="zhushi" id="p479"><a class="gg-link" href="#p479" onclick="return changeColor(this);"></a>《勺》，《頌》篇，告成《大武》之樂歌也。其《詩》曰︰「於鑠王師，遵養時晦。」又曰︰「實維爾公允師。」既合鄉樂，萬武而奏之，所以美王侯，勸有功也。</p>
<p class="jianshu" id="p480"><a class="gg-link" href="#p480" onclick="return changeColor(this);"></a><span class="yinwen">疏</span>「若舞則勺」。○注「勺頌」至「功也」。○釋曰︰言「若」者，或為之舞，或不為之舞，在於君意，故以不定而言。云「舞則《勺》」者，謂為之舞，則歌《勺》詩以為曲。云「《勺》、《頌》篇，告成《大舞》之樂歌也」者，《勺》詩序文。云「其《詩》曰︰‘於鑠王師，遵養時晦’」者，鑠，美也，言於呼美武王之師；遵，循也，循養晦昧之，紂三分天下猶服事於殷。又曰「實維爾公允師」者，公事允信也，言武王伐紂，實維汝武王之事，信得用師之道。云「既合鄉樂」者，以文承合鄉樂之下，故知既合鄉樂也。云「萬舞而奏之」者，釋經舞時，作周萬舞之舞，而奏《勺》詩。宣八年《公羊傳》云︰「壬午，猶繹，萬入，去籥。」《傳》曰︰「萬者何？干舞也。」謂秉干舞以奏《勺》詩也。云「所以美王侯，勸有功也」者，天子諸侯作之，是美王侯，亦所以勸有功也。</p>
<p class="strong" id="p481"><a class="gg-link" href="#p481" onclick="return changeColor(this);"></a>惟公與賓有俎。</p>
<p class="zhushi" id="p482"><a class="gg-link" href="#p482" onclick="return changeColor(this);"></a>主於燕，其餘可以無俎。</p>
<p class="jianshu" id="p483"><a class="gg-link" href="#p483" onclick="return changeColor(this);"></a><span class="yinwen">疏</span>「唯公與賓有俎」。○注「主於」至「無俎」。○釋曰︰主於燕其餘可以無俎者，對《大射》辨尊卑，公卿皆有俎，其牲用狗則同。</p>
<p class="strong" id="p484"><a class="gg-link" href="#p484" onclick="return changeColor(this);"></a>獻公，曰︰「臣敢奏爵以聽命。」</p>
<p class="zhushi" id="p485"><a class="gg-link" href="#p485" onclick="return changeColor(this);"></a>授公釋此辭，不敢必受之。</p>
<p class="jianshu" id="p486"><a class="gg-link" href="#p486" onclick="return changeColor(this);"></a><span class="yinwen">疏</span>「獻公」至「聽命」。○注「授公」至「受之」。○釋曰︰謂若主人獻公，賓媵觶於公，雖非獻，亦釋此辭也。</p>
<p class="strong" id="p487"><a class="gg-link" href="#p487" onclick="return changeColor(this);"></a>凡公所辭，皆栗階。</p>
<p class="zhushi" id="p488"><a class="gg-link" href="#p488" onclick="return changeColor(this);"></a>栗，蹙也，謂越等急趨君命也。</p>
<p class="strong" id="p489"><a class="gg-link" href="#p489" onclick="return changeColor(this);"></a>凡栗階，不過二等。</p>
<p class="zhushi" id="p490"><a class="gg-link" href="#p490" onclick="return changeColor(this);"></a>其始升，猶聚足連步。越二等，左右足各一發而升堂。</p>
<p class="jianshu" id="p491"><a class="gg-link" href="#p491" onclick="return changeColor(this);"></a><span class="yinwen">疏</span>「凡栗階不過二等」。○注「其始」至「升堂」。○釋曰︰凡堂及階，尊者高而多，卑者庳而少。案《禮器》云︰「天子之堂九尺，諸侯七尺，大夫五尺，士三尺。」《士冠禮》「降三等受爵弁」，鄭注云︰「降三等，下至地。」則士三等階。以此推之，則一尺為一階，大夫五尺，五等階；諸侯七尺，七等階；天子九尺，九等階可知。今云「凡栗階不過二等」，言「凡」，則天子九等已下，至士三等皆有栗階之法。栗階不過二等，據上等而言。故鄭云「其始升猶聚足連步」，一也。故《曲禮》云︰「涉級聚足，連步以上。」鄭注云︰「涉等聚足，謂前足躡一等，后足從之並。連步，謂足相隨不相過也。」此即聚足，一也。天子已下，皆留上等為栗階，左右足各一發而升堂。其下無問多少，皆連步。《雜記》云︰「主人之升降散等。」鄭注云︰「散等，栗階。」則栗階亦名散等。凡升階之法有四等︰連步，一也；栗階，二也；歷階，三也，歷階謂從下至上皆越等，無連步，若《禮記‧檀弓》云「杜蕢入寢，歷階而升」是也；越階，四也。越階謂左右足越三等，若《公羊傳》云「趙盾避靈公，躇階而走」是也。</p>
<p class="strong" id="p492"><a class="gg-link" href="#p492" onclick="return changeColor(this);"></a>凡公所酬，既拜，請旅侍臣。</p>
<p class="zhushi" id="p493"><a class="gg-link" href="#p493" onclick="return changeColor(this);"></a>既拜，謂自酌升拜時也。擯者阼階下告于公，還西階下告公許。旅，行也，請行酒于群臣。必請者，不專惠也。</p>
<p class="jianshu" id="p494"><a class="gg-link" href="#p494" onclick="return changeColor(this);"></a><span class="yinwen">疏</span>「凡公」至「侍臣」。○注「既拜」至「惠也」。○釋曰︰云「既拜，謂自酌升拜時也」者，此即上賓得君酬酒飲訖，自酌降拜，升時請旅侍臣。云「擯者阼階下告于公，還西階下告公許。旅，行」者，此約《大射》而知也。</p>
<p class="strong" id="p495"><a class="gg-link" href="#p495" onclick="return changeColor(this);"></a>凡薦與羞者，小膳宰也。</p>
<p class="zhushi" id="p496"><a class="gg-link" href="#p496" onclick="return changeColor(this);"></a>謂於卿大夫以下也。上特言羞卿者、小膳宰者，欲絕於賓。羞賓者亦士。</p>
<p class="jianshu" id="p497"><a class="gg-link" href="#p497" onclick="return changeColor(this);"></a><span class="yinwen">疏</span>「凡薦」至「宰也」。○注「謂於」至「亦士」。○釋曰︰云「謂於卿大夫以下」者，以其執冪與羞膳，於君是士，則知此「凡」者，於卿大夫也。云「上特言羞卿者小膳宰者，欲絕於賓。羞賓者亦士」者，鄭意於此言凡，總卿大夫，於文足矣。上文君下特言「羞卿者小膳宰」者，欲見直言君，不須言賓，以其賓之薦俎與君同，明羞膳亦與君同，不使小膳宰，故云欲絕於賓，為羞賓者亦士也。</p>
<p class="strong" id="p498"><a class="gg-link" href="#p498" onclick="return changeColor(this);"></a>有內羞。</p>
<p class="zhushi" id="p499"><a class="gg-link" href="#p499" onclick="return changeColor(this);"></a>謂羞豆之實，酏食糝食，羞籩之實，糗餌粉餈。</p>
<p class="jianshu" id="p500"><a class="gg-link" href="#p500" onclick="return changeColor(this);"></a><span class="yinwen">疏</span>○注釋曰︰云「謂羞豆之實，酏食糝食」者，《天官‧醢人》云︰「羞豆之實，酏食糝食。」鄭注云︰「酏，𩜾也。」《內則》曰︰「取稻米舉糔溲之，小切狼臅膏，以與稻米為餰。」又曰︰「糝取牛、羊、豕之肉，三如一，小切之，與稻米，稻米二，肉一，合以為餌，煎之。」是也。云「羞籩之實，糗餌粉餈」者，《籩人職》云︰「羞籩之實，糗餌、粉餈。」鄭注云︰「此二物者粉稻米、黍米所為也。合蒸曰餌，餅之曰餈。糗者，搗粉熬大豆為之，為餌，餈之，黏著以粉之耳。餌言糗，餈言粉，互相足。」是也。糗熬之，亦粉之，其粉搗之，亦糗之，是互相足也。</p>
<p class="strong" id="p501"><a class="gg-link" href="#p501" onclick="return changeColor(this);"></a>君與射，則為下射，袒朱襦，樂作而后就物。</p>
<p class="zhushi" id="p502"><a class="gg-link" href="#p502" onclick="return changeColor(this);"></a>君尊。</p>
<p class="strong" id="p503"><a class="gg-link" href="#p503" onclick="return changeColor(this);"></a>小臣以巾授矢，稍屬。</p>
<p class="zhushi" id="p504"><a class="gg-link" href="#p504" onclick="return changeColor(this);"></a>君尊，不搢矢。</p>
<p class="strong" id="p505"><a class="gg-link" href="#p505" onclick="return changeColor(this);"></a>不以樂志。</p>
<p class="zhushi" id="p506"><a class="gg-link" href="#p506" onclick="return changeColor(this);"></a>辟不敏也。</p>
<p class="strong" id="p507"><a class="gg-link" href="#p507" onclick="return changeColor(this);"></a>既發，則小臣受弓以授弓人。</p>
<p class="zhushi" id="p508"><a class="gg-link" href="#p508" onclick="return changeColor(this);"></a>俟復發也。不使大射正，燕射輕。</p>
<p class="strong" id="p509"><a class="gg-link" href="#p509" onclick="return changeColor(this);"></a>上射退于物一笴，既發，則答君而俟。</p>
<p class="strong" id="p510"><a class="gg-link" href="#p510" onclick="return changeColor(this);"></a>若飲君，燕，則夾爵。</p>
<p class="zhushi" id="p511"><a class="gg-link" href="#p511" onclick="return changeColor(this);"></a>謂君在不勝之黨，賓飲之如燕媵觚，則又夾爵。</p>
<p class="jianshu" id="p512"><a class="gg-link" href="#p512" onclick="return changeColor(this);"></a><span class="yinwen">疏</span>「若飲君燕則夾爵」。○釋曰︰「夾爵」者，將飲君，先自飲，及君飲訖，又自飲，為夾爵。</p>
<p class="strong" id="p513"><a class="gg-link" href="#p513" onclick="return changeColor(this);"></a>君在，大夫射，則肉袒。</p>
<p class="zhushi" id="p514"><a class="gg-link" href="#p514" onclick="return changeColor(this);"></a>不纁襦，厭於君。</p>
<p class="jianshu" id="p515"><a class="gg-link" href="#p515" onclick="return changeColor(this);"></a><span class="yinwen">疏</span>○注釋曰︰《鄉射》記大夫對士射，袒纁襦，此對君，肉袒，故云「厭於君」也。</p>
<p class="strong" id="p516"><a class="gg-link" href="#p516" onclick="return changeColor(this);"></a>若與四方之賓燕，媵爵，曰︰「臣受賜矣，臣請贊執爵者。」</p>
<p class="zhushi" id="p517"><a class="gg-link" href="#p517" onclick="return changeColor(this);"></a>受賜，謂公鄉者酌之，至燕，主人事賓之禮殺，賓降洗，升媵觶于公，答恩惠也。</p>
<p class="jianshu" id="p518"><a class="gg-link" href="#p518" onclick="return changeColor(this);"></a><span class="yinwen">疏</span>「若與」至「爵者」。○注「受賜」至「惠也」。○釋曰︰謂公取二大夫所媵觶上者以酬賓是也。云「賓降洗，升媵觶于公」者，謂上獻士訖，賓媵觶于公，是答恩惠也。</p>
<p class="strong" id="p519"><a class="gg-link" href="#p519" onclick="return changeColor(this);"></a>相者對曰︰「吾子無自辱焉。」</p>
<p class="zhushi" id="p520"><a class="gg-link" href="#p520" onclick="return changeColor(this);"></a>辭之也。對，答也。亦告公，以公命答之也。</p>
<p class="strong" id="p521"><a class="gg-link" href="#p521" onclick="return changeColor(this);"></a>有房中之樂。</p>
<p class="zhushi" id="p522"><a class="gg-link" href="#p522" onclick="return changeColor(this);"></a>弦歌《周南》、《召南》之詩，而不用鍾磬之節也。謂之房中者，后夫人之所諷誦，以事其君子。</p>
<p class="jianshu" id="p523"><a class="gg-link" href="#p523" onclick="return changeColor(this);"></a><span class="yinwen">疏</span>「有房中之樂」。○注「弦歌」至「君子」。○釋曰︰云「弦歌《周南》、《召南》之詩，而不用鍾磬之節」者，此文承四方之賓，燕下而云「有」，明四方之賓而有之。知「不用鍾磬」者，以其此《二南》本后夫人侍御于君子，用樂師，是本無鍾磬。今若改之而用鍾磬，當云有房中之奏樂，今直云「有房中之樂」，明依本無鍾磬也。若然，案《磬師》云︰「教縵樂，燕樂之鍾磬。」注云︰「燕樂，房中之樂，所謂陰聲也。二樂皆教其鍾磬。」房中樂得有鍾磬者，彼據教房中樂，待祭祀而用之，故有鍾磬也。房中及燕，則無鍾磬也。</p>
</div></body></html>